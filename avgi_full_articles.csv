site,url,section,title,date,author,full_text
avgi.gr,https://www.avgi.gr/diethni/454475_o-atsalakotos-kyrios-royte,ΔΙΕΘΝΗ, Ο ατσαλάκωτος κύριος Ρούτε,2023-07-11T12:01:03+03:00,Κώστας Αργυρός,"Παρέμεινε στο τιμόνι των ολλανδικών κυβερνήσεων με εντελώς διαφορετικούς συνασπισμούς επί 13 συναπτά έτη, συναγωνιζόμενος σε μακροημέρευση σε αυτό το αξίωμα τον Βίκτορ Όρμπαν. Τώρα φαίνεται να χάνει οριστικά αυτή την άτυπη μονομαχία με τον Ούγγρο ομόλογό του. Ο Μαρκ Ρούτε οδήγησε ουσιαστικά σε διάλυση την κυβέρνησή του και θα παραμείνει ως υπηρεσιακός πρωθυπουργός μέχρι τις επόμενες πρόωρες εκλογές, πιθανότατα στα μέσα Νοεμβρίου. Αυτό που παραμένει ασαφές είναι αν τελικά θα ξαναηγηθεί του κεντροδεξιού κόμματος VVD, όπως αρχικά υπονόησε, ή αν πράγματι θα εγκαταλείψει την πολιτική, όπως υποστήριξε σε δεύτερο χρόνο. Αφορμή για τη διάλυση της κυβέρνησης ήταν η σκληρή στάση που αποφάσισε να υιοθετήσει στο θέμα του μεταναστευτικού, αρνούμενος να νομοθετήσει υπέρ της επανένωσης οικογενειών προσφύγων, κάτι που υποστήριξαν δύο από τα άλλα κυβερνητικά κόμματα, οι φιλελεύθεροι του D66 και οι καλβινιστές της Χριστιανικής Ένωσης. Μαζί με το Χριστιανοδημοκρατικό Κόμμα και το VVD του Ρούτε (Λαϊκό Κόμμα Ελευθερίας και Δημοκρατίας) συνέθεταν, έτσι κι αλλιώς, έναν μάλλον ετερόκλητο συνασπισμό, που ξεκίνησε το 2016 και άντεξε, παρά τις διαφωνίες, και μετά τις εκλογές του 2021. Πολλοί αναρωτιούνται τώρα γιατί ο ψυχρός υπολογιστής σε βαθμό κυνισμού και φανατικός νεοφιλελεύθερος πρωθυπουργός αποφάσισε να τραβήξει εν μέσω θέρους και με τη Βουλή σε διακοπές το σκοινί τόσο προς τα δεξιά. Άλλοι πιστεύουν ότι ο Ρούτε καλοβλέπει ένα διεθνές αξίωμα στην Κομισιόν ή τη θέση του γ.γ. του ΝΑΤΟ και επιδίωξε να κάνει ηρωική έξοδο, κάτι που ο ίδιος δημοσίως αρνείται. Κάποιοι άλλοι θεωρούν ότι ήθελε να στείλει ένα σαφές πολιτικό μήνυμα σε μια Ευρώπη που κινείται όλο και δεξιότερα για το πώς σχεδιάζει να κινηθεί το κόμμα του το επόμενο διάστημα. Κλασικός «τεχνικός της εξουσίας», ήταν ο πρώτος που συνεργάστηκε ανοιχτά με το ακροδεξιό Κόμμα της Ελευθερίας του Γκερντ Βίλντερς το 2010, έστω και με τη μορφή της κοινοβουλευτικής ανοχής από αυτό. Η άτυπη αυτή συνεργασία δεν του κόστισε τελικά, αφού στις επόμενες εκλογές, το 2012, το δικό του κόμμα εξήλθε πρώτο και ενδυναμωμένο. Αυτή τη φορά συνεργάστηκε με το σοσιαλδημοκρατικό Κόμμα της Εργασίας PvdA, κάτι που είχε καταστροφικά αποτελέσματα για το τελευταίο. Θυμηθείτε πώς εξαφανίστηκε από το προσκήνιο ο «σοσιαλιστής» Γερούν Ντάισελμπλουμ. Ακολούθησε έτσι η προαναφερθείσα τετρακομματική κυβέρνηση των τελευταίων 7 ετών. Αυτή τη φορά, πάντως, τα πράγματα θα είναι πιο περίπλοκα εξαιτίας της κατακόρυφης ανόδου μιας νέας πολιτικής δύναμης. Το Κίνημα Αγροτών Πολιτών, που είχε ιδρυθεί το 2019 και εκπροσωπείται από μία και μόνο βουλευτή, την αρχηγό του Καρολίνε φαν ντερ Πλας, σάρωσε στις περιφερειακές εκλογές του περασμένου Μαρτίου, πήρε 5 από τις 12 περιφέρειες και έχει πλέον τις περισσότερες έδρες στη Γερουσία. Τα προγνωστικά τού δίνουν προς το παρόν προβάδισμα και σε επίπεδο εθνικών εκλογών. Ουσιαστικά πρόκειται για ένα μόρφωμα που συσπείρωσε κινήσεις διαμαρτυρίας αγροτών, χωρίς ξεκάθαρη ιδεολογική ταυτότητα. Γιγαντώθηκε εξαιτίας της άρνησης των αγροτών να αποδεχτούν την περιοριστική νομοθεσία που προωθούσε η κυβέρνηση για τις εκπομπές αζώτου, αλλά στις συγκεντρώσεις τους συμμετείχαν τότε και άλλοι γενικώς διαμαρτυρόμενοι για κοινωνικά ζητήματα, ακόμα και αντιεμβολιαστές. Η ίδια η Φαν ντερ Πλας δήλωνε για τη στάση της στη Βουλή: «Όταν ψηφίζουμε, κινούμαστε προς τα δεξιά, αλλά στην κοινωνική πολιτική είμαστε πιο αριστερά». Κινητικότητα υπάρχει, πάντως, και στην ίδια την Αριστερά. Τα δύο βασικά της κόμματα, το σοσιαλδημοκρατικό PvdA και η Πράσινη Αριστερά, συζητούν σοβαρά το ενδεχόμενο κοινής καθόδου στις εκλογές, ελπίζοντας να προσφέρουν μια εναλλακτική στον παραδοσιακό, αλλά ξεθωριασμένο ολλανδικό νεοφιλελευθερισμό. Ο ηγέτης της τελευταίας Τζέσε Κλάβερ χαρακτήρισε αυτές τις μέρες του 2023 «σημείο καμπής» για τη χώρα και την Αριστερά. Ο 37χρονος και αρκετά δημοφιλής πολιτικός γνωρίζει, πάντως, ότι οι μέχρι τώρα δημοσκοπήσεις δίνουν και στα δύο κόμματα μαζί ένα ποσοστό γύρω στο 15%. Είναι ένα ζήτημα πόσο συσπειρωτικά θα μπορούσε να λειτουργήσει η συνεργασία τους, ώστε να γίνει πράξη κάποια στιγμή το όνειρο της Άτγιε Κούικεν, επικεφαλής των Σοσιαλδημοκρατών για μια αριστερή πλειοψηφία και κυβέρνηση. Προς το παρόν, η πολιτική ζυγαριά γέρνει εμφανώς προς τα δεξιά."
avgi.gr,https://www.avgi.gr/tehnes/450809_peri-bibliothikon-sylloges,ΤΕΧΝΕΣ, Περί βιβλιοθηκών... συλλογές,2023-06-12T17:30:11+03:00,Καλλίμαχος,"Εχουμε παρουσιάσει από τη στήλη τους περασμένους μήνες διάφορες περιπτώσεις προσπάθειας λογοκρισίας σε συλλογές βιβλιοθηκών στις ΗΠΑ, στην Ιρλανδία αλλά και αλλού. Προσπάθειες από μικρές ομάδες ανθρώπων που τους ενοχλούν τα ζητήματα ισότητας, συμπερίληψης, αποδοχής, αλλά και εντέλει γνώσης, επιστήμης και πληροφορίας. Κινήματα που κινούνται προς διάφορες κατευθύνσεις και περιλαμβάνουν στους κόλπους τους από αντιεμβολιαστές μέχρι ομοφοβικούς. Μάλιστα, σε κάποιες περιπτώσεις, όπως αυτή της Ιρλανδίας, οι δράσεις αυτών των ομάδων επεκτείνονται μέχρι και του σημείου να εισέρχονται στις βιβλιοθήκες και να βιντεοσκοπούν τους εργαζόμενους την ώρα που αυτοί προσπαθούν να αποτρέψουν τους βανδαλισμούς και στη συνέχεια να διαθέτουν αυτό το υλικό στο Διαδίκτυο, στοχοποιώντας έτσι τόσο τις συλλογές όσο και τους εργαζόμενους στις βιβλιοθήκες. Η πρόεδρος της IFLA (Παγκόσμια Ομοσπονδία Ενώσεων Βιβλιοθηκών) Μπάρμπαρα Λάιζον προχώρησε στη διατύπωση δημόσιας δήλωσης σχετικά. Μεταξύ των άλλων, υπογραμμίζει ότι «οι βιβλιοθήκες είναι η πύλη για τη γνώση (...) υποστηρίζουν την ελευθερία του λόγου, η οποία είναι ζωτική τόσο για τα άτομα όσο και για την κοινωνική ανάπτυξη, τη δημιουργικότητα και τη στήριξη των ανθρωπίνων δικαιωμάτων». Για την IFLA, η επιλογή και η διάθεση του υλικού της βιβλιοθήκης υπόκειται σε επαγγελματικές αποφάσεις και όχι σε πολιτικές, ηθικές ή θρησκευτικές αντιλήψεις. Είναι κρίσιμο την επιλογή του υλικού να την κάνουν επαγγελματίες με καθαρό μυαλό και κριτική αντίληψη, για να μπορούν να προσφέρουν στην κοινότητά τους το μεγαλύτερο δυνατό εύρος της ανθρώπινης σκέψης και δημιουργικότητας. Και είναι εξίσου σημαντικό τα μέλη της κοινότητας να έχουν ανεμπόδιστη πρόσβαση προς το υλικό που διατίθεται (με πολύ συγκεκριμένους περιορισμούς - για παράδειγμα, η ηλικία). Είναι επίσης κρίσιμο ο καθένας που επισκέπτεται μια βιβλιοθήκη να μπορεί να νιώσει πως είναι μέρος της, βρίσκοντας στις συλλογές της υλικό που σχετίζεται με τα ενδιαφέροντά του και τις ιδιαιτερότητές του. Η συλλογή οφείλει να είναι χτισμένη με φροντίδα για τα μέλη της, για τους ανθρώπους που θα τη χρησιμοποιήσουν, επιτρέποντας ακριβώς «όλα τα λουλούδια να ανθίσουν» στα ράφια της. Δείκτες δημοκρατίας, έχουμε γράψει τακτικά. Μοχλοί οικονομικής, κοινωνικής και πολιτιστικής ανάπτυξης, θα σημειώσουμε τώρα. Και όλοι αυτοί οι ρόλοι επιτυγχάνονται κυρίως μέσα από την ίδια την ουσία των βιβλιοθηκών, δηλαδή των συλλογών τους. Λογοκρισία οποιουδήποτε είδους και μορφής, απαγορευμένο ή ακατάλληλο υλικό, αποφάσεις για το περιεχόμενο της συλλογής από εξωθεσμικούς φορείς είναι επικίνδυνα. Για την εκπαίδευση, την παιδεία, την έρευνα, τον πολιτισμό, την κοινωνική συμμετοχή, την κριτική σκέψη, τη συμπερίληψη και τελικά για την οικονομική και κοινωνική ανάπτυξη. Ας υπερασπιστούμε τις βιβλιοθήκες μας υπερασπιζόμενοι τους βιβλιοθηκονόμους σ’ αυτές και τον τρόπο με τον οποίο χτίζουν τις συλλογές τους.  "
avgi.gr,https://www.avgi.gr/politiki/446755_paraskinio-tis-diaspasis-tis-akrodexias-oi-kaygades-kai-oi-aytoforakides,ΠΟΛΙΤΙΚΗ, Εκλογές 2023 / Το παρασκήνιο της διάσπασης της ακροδεξιάς - Οι καυγάδες και οι «αυτοφωράκηδες» ,2023-05-01T15:29:10+03:00,Γιάννης Ανδρουλιδάκης,"Στις 20 Φεβρουαρίου 1933, στην Καγκελαρία του Ράιχ στο Βερολίνο έγινε μια από τις πιο σημαντικές συναντήσεις στη σύγχρονη Ιστορία. O πρόεδρος του Ράιχσταγκ Χέρμαν Γκέρινγκ και ο διαβόητος βιομήχανος και μέλος του ναζιστικού κόμματος Γουστάβος Κρουπ φρόντισαν να συγκεντρωθούν 25 Γερμανοί βιομήχανοι -μεταξύ των οποίων θα συναντούσε κανείς τους ιδιοκτήτες της Όπελ, της Ζίμενς και τον επικεφαλής της Τράπεζας της Γερμανίας- και να συναντήσουν τον Χίτλερ. Σκοπός της συνάντησης, να διασφαλιστεί η χρηματοδότηση των ναζί από το γερμανικό κεφάλαιο, ώστε να σταθεροποιηθεί η κατάσταση στη χώρα και να απομακρυνθεί ο κίνδυνος μιας κυβέρνησης συνεργασίας μεταξύ Σοσιαλιστών και Κομμουνιστών. Ευτυχώς, η απόπειρα εκπροσώπων του εθνικού κεφαλαίου στην Ελλάδα και εκπροσώπων των διάφορων τάσεων της ελληνικής Ακροδεξιάς να δημιουργήσουν μια ρέπλικα αυτής της συνάντησης, την περασμένη Τρίτη, πιθανότατα στο σπίτι του σχετιζόμενου με το κατασκευαστικό κεφάλαιο επιχειρηματία Πρόδρομου Εμφιετζόγλου, απέτυχε παταγωδώς, παραπέμποντας στον γνωστό αφορισμό περί της επανάληψης της Ιστορίας με τη μορφή φάρσας. Η βασική ιδέα που τέθηκε για αυτή τη συνάντηση, η οποία διέρρευσε μάλλον πρόθυμα στο δημοσιογραφικό περιβάλλον, ήταν να παρουσιαστεί ένα ενιαίο κόμμα της ελληνικής Ακροδεξιάς, το οποίο θα περιλάμβανε το σύνολο -σχεδόν- των φυλών της και θα απέφευγε τους σκοπέλους των απαγορεύσεων που προβλέπονται με βάση την υπάρχουσα νομοθεσία. Στα ονόματα που είχαν διαρρεύσει ότι είχαν προσκληθεί σε αυτή τη συνάντηση και επρόκειτο να συμμετάσχουν περιλαμβάνονταν αυτά του απερχόμενου βουλευτή Κ. Μπογδάνου, του πρώην βουλευτή της Ν.Δ. Ν. Νικολόπουλου, του καθηγητή Φαρμακολογίας Δ. Κούβελα και του γιατρού Θ. Βόβολη από την τάση των αντιεμβολιαστών, του πάλαι ποτέ υπαρχηγού του μακαρίτη Γιώργου Τράγκα, Πάρη Κουρτζίδη, του αρχικά δηλωμένου «αυτοφωράκια» του Κασιδιάρη, πρώην εισαγγελέα Αναστάσιου Κανελλόπουλου και ακόμα ενός εκπροσώπου του Κασιδιάρη. Σε «πολιτικό», δηλαδή, επίπεδο, περιλαμβανόταν ένα κομμάτι που ξεκινούσε από τις παρυφές της Ν.Δ. και έφτανε μέχρι τον καταδικασμένο ναζιστή εγκληματία Κασιδιάρη, αφήνοντας έξω μόνο τη σύμπραξη του Φαήλου Κρανιδιώτη με τον Τζήμερο και τα υπόλοιπα θραύσματα της άλλοτε κραταιής Χρυσής Αυγής - αυτό που κράτησε τη νομιμοφροσύνη του προς τον Ν. Μιχαλολιάκο και εκείνο που συντάχθηκε με τον Λαγό. Όχι τυχαία, αφού το μεν δίδυμο Φαήλου-Τζήμερου θεωρείται από όλους τους υπόλοιπους ως «νεοδημοκράτες με πολιτικά», ενώ ο Κασιδιάρης δεν θέλει να συνομιλεί με όσους αμφισβητούν ότι είναι ο κληρονόμος των ναζιστικών ερειπίων. Από επιχειρηματική σκοπιά, πέραν του Πρόδρομου Εμφιετζόγλου, που είχε ήδη ιδρύσει ένα κόμμα και είχε προσλάβει σε αυτό και τον Μπογδάνο, ο οποίος δεν διάγει την καλύτερη επιχειρηματικά εποχή του εδώ και χρόνια, ακουγόταν έντονα το όνομα του προέδρου του μπασκετικού Παναθηναϊκού και ιδιοκτήτη της φαρμακοβιομηχανίας ΒΙΑΝΕΞ Δ. Γιαννακόπουλου. Ο Γιαννακόπουλος, που είχε στο παρελθόν τοποθετηθεί υπέρ της Λεπέν στη Γαλλία και του Τραμπ στις ΗΠΑ, μιλά ανοιχτά για την υποστήριξή του στον Κασιδιάρη. Μάλιστα, η στήριξη του φαρμακοβιομήχανου στον Κασιδιάρη ήταν, σύμφωνα με πληροφορίες, αυτή που τον κράτησε «ζωντανό» στη διαπραγμάτευση, παρά τις αντιρρήσεις κάποιων άλλων καλεσμένων, που δεν ήθελαν να εμπλακούν με τον φυλακισμένο ναζί, και έθεταν το ζήτημα της απαγόρευσης, που μπορούσε να τους ακουμπήσει και αυτούς, όπως και, αντίθετα, τη δυνατότητα να εκμεταλλευτούν για λογαριασμό τους τον ενδεχόμενο αποκλεισμό του πρώην χρυσαυγίτη. Η ρήξη του Κασιδιάρη με τον Κανελλόπουλο στα τέλη της περασμένης εβδομάδας ήταν το πρώτο ρήγμα σε αυτό το υπό κατασκευή φασιστικό μέτωπο. Ο πρώην εισαγγελέας ενόχλησε τον καταδικασμένο ναζί καθώς έδειξε να παίρνει στα σοβαρά τις δηλώσεις του ότι δεν είναι φερέφωνο κανενός και άρχισε να διαπραγματεύεται για λογαριασμό του, στο όνομα του μορφώματος του Κασιδιάρη - το οποίο μία εβδομάδα πριν τον είχε «εκλέξει»… πρόεδρο. Ο καβγάς μεταξύ των δύο, που αρχικά προκάλεσε ερωτήματα σχετικά με το αν ήταν πραγματικός, είχε ως αποτέλεσμα, όπως φαίνεται, πολλαπλασιαστικές διασπάσεις, καθώς ανασχημάτισε τις προσωπικές φιλοδοξίες καθενός από τους φασίστες. Ετσι, τη μέρα που η Ακροδεξιά θα αναγεννιόταν -σχεδόν- ενιαία, κατέληξε, αντίθετα, να βλέπει τα διαφορετικά της βλήματα να μετατρέπονται σε θραύσματα που πετιόνταν από εδώ και από εκεί. Ο Κασιδιάρης ανακοίνωσε καινούργιο «αυτοφωράκια», που αυτή τη φορά δεν προερχόταν από τον δικαστικό, αλλά από τον στρατιωτικό χώρο, τον ταξίαρχο ε.α. Δ. Χατζηλιάδη, εκπαιδευτή της Σχολής Ευελπίδων. Το ρεύμα των παλαιοδεξιών, όπως ο Νικολόπουλος και ο Κουρτζίδης, αναζήτησαν τη δυνατότητα συμμαχίας με τον εισαγγελέα Κανελλόπουλο, καταλήγοντας όμως γρήγορα στο συμπέρασμα ότι ο τελευταίος ήταν ασταθής προσωπικότητα. Οι αντιεμβολιαστές αποφάσισαν να τραβήξουν τον δικό τους δρόμο, απευθυνόμενοι σε λιγότερο ιδεολογικοποιημένα κοινά, ενώ το δίδυμο Εμφιετζόγλου-Μπογδάνου πέρασε τη δική του εσωτερική κρίση, η οποία λέγεται ότι είχε ως αιτία την αναζήτηση ισχυρότερου χρηματοδότη από τον άλλοτε νιουσκάστερ του ΣΚΑΪ. Οι δύο άνδρες είπαν να ξεπεράσουν τις διαφωνίες τους, πλην όμως το κόμμα τους απορρίφθηκε με συνοπτικές διαδικασίες από τον Άρειο Πάγο. Μ’ αυτά και μ’ αυτά, στις εκλογές της 21ης Μαΐου θα κατέβουν ούτε ένα ούτε δύο, αλλά 18 ακροδεξιοί συσχετισμοί, συμπεριλαμβανομένης της Ελληνικής Λύσης του Βελόπουλου, που πέρασε τη δική της κρίση την περασμένη εβδομάδα, του κόμματος της γραφικής ακροδεξιάς περσόνας Λατινοπούλου, αλλά και του Σώρρα, που εξακολουθεί να μοιράζει τρισεκατομμύρια. Το αποτέλεσμα αυτής της πολυδιάσπασης είναι σαφές: Το πιο ισχυρό και στιβαρό κομμάτι της Ακροδεξιάς δεν χρειάζεται να το ψάχνει κανείς στα περίεργα ψηφοδέλτια. Θα είναι, για ακόμα μία φορά, ενσωματωμένο στη Νέα Δημοκρατία."
avgi.gr,https://www.avgi.gr/diethni/439671_katadikastikan-dyo-gynaikes-poy-diedidan-oti-i-mprizit-makron-gennithike-andras,ΔΙΕΘΝΗ, Γαλλία / Καταδικάστηκαν δύο γυναίκες που διέδιδαν ότι η Μπριζίτ Μακρόν γεννήθηκε άνδρας,2023-02-15T23:23:05+02:00,Αυγή Newsroom,"Δικαστήριο στη Γαλλία καταδίκασε δύο γυναίκες, οι οποίες διέδιδαν την ψευδή φήμη, ότι η Μπριζίτ Μακρόν γεννήθηκε άνδρας και όχι γυναίκα. Όπως αναφέρει το politico.eu, τον Δεκέμβριο του 2021, οι δύο γυναίκες –η μία υποδυόταν την ανεξάρτητη δημοσιογράφο και η άλλη υποδυόταν τη μάντισσα– είπαν σε ένα βίντεο στο YouTube ότι η σύζυγος του Εμανουέλ Μακρόν γεννήθηκε στην πραγματικότητα ως άνδρας, ονόματι Ζαν Μισέλ Τρονιέ (το πραγματικό όνομα του αδελφού τής Μπριζίτ Μακρόν). Ισχυρίστηκαν, επίσης, ότι ο πρώτος σύζυγος της Μπριζίτ Μακρόν δεν υπήρξε ποτέ και ότι δεν είχε κυοφορήσει τα τρία της παιδιά. Την Τρίτη, λοιπόν, το δικαστήριο του Lisieux επέβαλε πρόστιμο 2.000 ευρώ σε κάθε μία από τις γυναίκες, μετά τη μήνυση για συκοφαντική δυσφήμιση που κατέθεσαν εναντίον τους η Μπριζίτ Μακρόν και ο αδελφός της, Ζαν Μισέλ Τρονιέ, τον Φεβρουάριο του 2022. Σημειώνεται, ότι κατά τη διάρκεια της προεκλογικής εκστρατείας το 2022, καθώς ο Εμανουέλ Μακρόν επεδίωκε να επανεκλεγεί, την τρανσφοβική φήμη υιοθέτησαν ακροδεξιές ομάδες, υποστηρικτές των Κίτρινων Γιλέκων και αντιεμβολιαστές, σύμφωνα με τη «Le Monde». Πηγή από https://www.newsbeast.gr/world/arthro/9411063/gallia-katadikastikan-dyo-gynaikes-pou-diedidan-oti-i-brizit-makron-gennithike-andras        "
avgi.gr,https://www.avgi.gr/diethni/436979_antiemboliastes-kai-lompi-ton-oplon-edioxan-tin-arntern,ΔΙΕΘΝΗ, Νέα Ζηλανδία / Αντιεμβολιαστές και λόμπι των όπλων «έδιωξαν» την Άρντερν,2023-01-21T16:40:31+02:00,Νίκος Κυριακίδης,"Από την πρώτη κιόλας στιγμή της ανάδυσής της στην πολιτική σκηνή της Νέας Ζηλανδίας και πριν ακόμη αναδειχθεί πρωθυπουργός με το Εργατικό Κόμμα, το 2017, η γεννημένη το 1980 Τζασίντα Άρντερν έγινε κόκκινο πανί για το πολιτικό κατεστημένο της χώρας της - και όχι μόνο για τη συντηρητική αντιπολίτευση. Και σε μεγάλο βαθμό αυτό δεν είχε να κάνει με τις πολιτικές θέσεις της, με δηλώσεις της ή με κάποιο άλλο στοιχείο του πολιτικού βίου της. Είχε να κάνει ξεκάθαρα με το γεγονός ότι είναι γυναίκα. Τα αρνητικά σχόλια και οι προσωπικές επιθέσεις, κάποιες από αυτές φανερά σεξιστικές ή συγκαλυμμένες με σεξιστικά υπονοούμενα, τη συνόδευσαν από την αρχή της προεκλογικής εκστρατείας της, προκαλώντας αλγεινή εντύπωση και αντιδράσεις. Χαρακτηριστικά, σε μια ζωντανή ραδιοφωνική συνέντευξή της πριν από τις εκλογές του Σεπτεμβρίου 2017, ο παρουσιαστής την είχε ρωτήσει αν σκέφτεται να κάνει παιδιά και αν κάνει, πώς θα μπορεί να είναι συνεπής στα καθήκοντά της ως μητέρα και ως πρωθυπουργός. Πολλοί είχαν εξοργιστεί με τη συγκεκριμένη ερώτηση και είχαν αναρωτηθεί αν θα γινόταν στην περίπτωση που ο υποψήφιος ήταν άντρας. Η Άρντερν συνέχισε να είναι κόκκινο πανί και μετά τη συντριπτική νίκη των Εργατικών στις εκλογές του Οκτωβρίου του 2020, ενώ είχε ήδη γεννήσει την κόρη της, το 2018. Συνέχισε να δέχεται δηλητηριώδη βέλη παρά την, κατά γενική ομολογία, πολύ επιτυχημένη διαχείριση της πανδημίας από την κυβέρνησή της και παρά την εμφανή στροφή του κόμματός της προς το Κέντρο σε μια προσπάθεια να αμβλυνθούν οι εντυπώσεις πως υπάρχει μια ριζοσπαστική αριστερή κυβέρνηση στη Νέα Ζηλανδία. Η αιφνίδια και «ανεξήγητη» παραίτησή της προχθές έπεσε σαν κεραυνός, αλλά σε καμία περίπτωση εν αιθρία. Όσο κι αν η ίδια διαβεβαίωσε ότι το μπούλινγκ και οι απειλές κατά της ίδιας και της οικογένειάς της δεν έπαιξαν καθοριστικό ρόλο στην απόφασή της, ο πολιτικός κόσμος της χώρας είναι βέβαιος ότι η παραίτησή της ήταν το αποτέλεσμα των ανοίκειων επιθέσεων που δεχόταν και είχαν πυκνώσει το τελευταίο διάστημα. Συνθήκες διωγμού Εξέχουσες πολιτικές προσωπικότητες και δημόσια πρόσωπα της Νέας Ζηλανδίας που επικαλείται ο Guardian δίνουν μια πολύ πιο σοβαρή διάσταση στην υπόθεση, υπογραμμίζοντας ότι οι «συνεχείς ύβρεις», η κακοποίηση και οι προσωπικές επιθέσεις συνέβαλαν στην ψυχολογική εξουθένωση της Άρντερν και κατά συνέπεια στην απόφασή της να παραιτηθεί. Μάλιστα, ορισμένοι βουλευτές μιλούν για πολιτικό διωγμό, λέγοντας ότι ουσιαστικά η πρωθυπουργός «διώχθηκε από το αξίωμά της» και καλούν τη Νέα Ζηλανδία να επανεξετάσει τον πολιτικό πολιτισμό της. «Είναι μια θλιβερή μέρα για την πολιτική, καθώς μια εξαιρετική ηγέτιδα έχει εκδιωχθεί από το αξίωμά της λόγω των συνεχών προσωπικών επιθέσεων και της δυσφήμισης που δεχόταν» δήλωσε χαρακτηριστικά η συναρχηγός του κόμματος των αυτοχθόνων Μαορί Ντέμπι Νγκαρέβα-Πάκερ σχολιάζοντας την αιφνιδιαστική παραίτηση της Άρντερν την Πέμπτη. «Δέχθηκε τις χειρότερες προσωπικές επιθέσεις τα τελευταία δύο χρόνια, αυτό που θεωρούμε ως την η πιο ταπεινωτική μορφή πολιτικής» συμπλήρωσε. Η πρώην πρωθυπουργός Έλεν Κλαρκ, η πρώτη γυναίκα πρωθυπουργός της Νέας Ζηλανδίας, χαρακτήρισε με τη σειρά της «πρωτοφανείς» τις επιθέσεις κατά της Άρντερν. «Οι πιέσεις προς τους πρωθυπουργούς είναι πάντα μεγάλες, αλλά σε αυτήν την εποχή των μέσων κοινωνικής δικτύωσης, του clickbait και της ενημέρωσης 24 ώρες το 24ωρο, η Τζασίντα αντιμετώπισε ένα επίπεδο μίσους και αυθάδειας που από την εμπειρία μου τα θεωρώ πρωτοφανή στη χώρα μας» είπε η Κλαρκ. Πέρυσι, η αστυνομία της Νέας Ζηλανδίας αποκάλυψε ότι οι απειλές κατά της πρωθυπουργού σχεδόν τριπλασιάστηκαν στο διάστημα των τριών προηγούμενων ετών. Αν και οι διωκτικές Αρχές δεν είναι σε θέση να προσδιορίσουν τα κίνητρα κάθε μεμονωμένης απειλής, τα στοιχεία που δόθηκαν στη δημοσιότητα έδειξαν ότι το αντιεμβολιαστικό «κίνημα» και το λόμπι της οπλοκατοχής, που αντιδρά στη νομοθεσία ελέγχου των όπλων, η οποία θεσπίστηκε μετά τις ένοπλες επιθέσεις της 15ης Μαρτίου 2019 σε τέμενος και ισλαμικό κέντρο του Κράιστσερτς, με αποτέλεσμα 49 νεκρούς, ήταν οι δύο βασικοί συντελεστές των απειλών."
avgi.gr,https://www.avgi.gr/protoselido/436941_h-aygi-toy-sabbatoy-21-ianoyarioy,ΠΡΩΤΟΣΕΛΙΔΟ, H ΑΥΓΗ του Σαββάτου 21 Ιανουαρίου,2023-01-20T22:48:20+02:00,Αυγή Newsroom,"- Με βάση και τον νέο νόμο της Ν.Δ., ο πρόεδρος της ΑΔΑΕ ενημερώνει για θέματα άρσεων απορρήτου επικοινωνιών τον πρόεδρο της Βουλής, τους αρχηγούς των κομμάτων που εκπροσωπούνται στη Βουλή και τον υπουργό Δικαιοσύνης, ξεκαθαρίζει ο Ράμμος- Τουλάχιστον 20 τηλέφωνα έχουν γίνει στόχος του Predator, όπως επιβεβαιώνει η Αρχή Προστασίας Δεδομένων * Κατρούγκαλος: Φέρνουμε στην Επιτροπή Θεσμών τις νέες αποκαλύψεις για το Predator- Αυστηρό μήνυμα Τσίπρα προς την κυβέρνηση: Ανούσια η προσπάθεια της Ν.Δ. για συγκάλυψη. Είτε καλέσουν τον Ράμμο είτε όχι, το παρακράτος θα αποκαλυφθεί Αλ. Τσίπρας: «Να ανασάνουν εργαζόμενοι και μικρομεσαίες επιχειρήσεις»Να μπει τέλος στην αισχροκέρδεια ζήτησε για ακόμη μία φορά ο αρχηγός της αξιωματικής αντιπολίτευσης και πρόεδρος του ΣΥΡΙΖΑ-Π.Σ. κατά τη διάρκεια επίσκεψής του σε βιοτεχνία στο Αιγάλεω Πυρά βιομηχανιών κατά ΜητσοτάκηΖητούν μέτρα για το ενεργειακό κόστος, ενώ επισημαίνουν τον κίνδυνο επιβίωσης που αντιμετωπίζουν οι μικρομεσαίες επιχειρήσεις και η βιομηχανία Ποια συμφέροντα «έφαγαν» την Τζασίντα ΆρντερνΑντιεμβολιαστές και λόμπι των όπλων την είχαν στο στόχαστρο ΝταβόςΕικόνες μιας ξεπερασμένης φιέστας Ετοιμο να ενδώσει το Βερολίνο για τα Leopard στην ΟυκρανίαΑφόρητες πιέσεις από ΗΠΑ και λοιπούς ΝΑΤΟϊκούς Το γονίδιο της ελευθερίαςΑλογα χωρίς γκέμια και δίχως χαλινάρια. Άλογα χωρίς σέλα και δίχως πέταλα. Τα άγρια άλογα της Αιτωλοακαρνανίας, παρότι απολαμβάνουν την ελευθερία τους μακριά από τον άνθρωπο, αποτελούν στόχο ασυνείδητων κυνηγών και λαθρεμπόρων, που τα απειλούν με αφανισμό- Συνέντευξη με τη Ρόζα Ρούσσου, πρόεδρο του Πανελλήνιου Συλλόγου Προστασίας Ιπποειδών Από τους πρόσφυγες στα LeopardΤο πορτρέτο του νέου υπουργού Άμυνας της Γερμανίας. Ο Μπόρις Πιστόριους, η Μόρια και τα τανκ 71 χρόνια ΑΥΓΗΚάθε Σάββατο ξεφυλλίζουμε την Ιστορία μέσα από το αρχείο της ΑΥΓΗΣ Binge watchingΠροτάσεις για ταινίες και σειρές στις διαδικτυακές πλατφόρμες Στους δρόμους οι αγρότεςΞεκινούν την Κυριακή κινητοποιήσεις σε όλη την Ελλάδα. Πνίγεται ο αγροτικός κόσμος από την εκτίναξη του κόστους παραγωγής και τις τιμές στην ενέργεια"
avgi.gr,https://www.avgi.gr/diethni/431748_akrodexioi-shediazan-praxikopima-kai-apagogi-ypoyrgoy,ΔΙΕΘΝΗ, Γερμανία / Ακροδεξιοί σχεδίαζαν πραξικόπημα και απαγωγή υπουργού,2022-11-28T22:17:38+02:00,Αυγή Newsroom,"Σε εξέλιξη βρίσκεται η έρευνα για οργάνωση που σχεδίαζε να απαγάγει τον υπουργό Υγείας τον Καρλ Λάουτερμπαχ και να ανατρέψει την κυβέρνηση της Γερμανίας και το πολίτευμα εφαρμόζοντας νέο Σύνταγμα στη χώρα το οποίο θα βασιζόταν στο αυτοκρατορικό σύνταγμα του 1871. Μέλη της οργάνωσης συνελήφθησαν τον Απρίλιο μετά από πληροφορίες μυστικού αστυνομικού που είχε διεισδύσει σε αυτή. Ένα από τα σχέδια της οργάνωσης που ήρθε τώρα στο φως της δημοσιότητας ήταν να εξουδετερώσουν τον υπουργό σε ένα talk show και να τον μεταφέρουν με πλοίο. Παράλληλα η οργάνωση σχεδίαζε μια γενικευμένη διακοπή ηλεκτροδότησης διάρκειας δύο εβδομάδων, η οποία θα μπορούσε να οδηγήσει σε πραξικόπημα. Όσον αφορά την απαγωγή του Λάουτερμπαχ είχε επιλεγεί με ψηφοφορία ανάμεσα στα μέλη της οργάνωσης καθώς θεωρήθηκε «ο πιο μισητός πολιτικός» λόγω της πολιτικής του για την πανδημία του κορωνοϊού. Ο μυστικός αστυνομικός, όπως μεταδίδει το RND, είχε διεισδύσει στην οργάνωση επί μήνες, μεταξύ Νοεμβρίου 2021 και Απριλίου 2022, σύμφωνα με το Ομοσπονδιακό Ανωτάτου Δικαστηρίου (BGH) που δημοσιεύθηκε τη Δευτέρα. Ο ερευνητής του Γραφείου Εγκληματολογικών Ερευνών του κρατιδίου Ρηνανίας-Παλατινάτου συμμετείχε σε συναντήσεις της ομάδας και συμμετείχε σε συνομιλίες μέσω της υπηρεσίας αγγελιοφόρων Telegram. Από τον αστυνομικό και δύο μέλη της ομάδας τα οποία ομολόγησαν τη δράση τους, οι αρχές γνωρίζουν τώρα πολλές λεπτομέρειες σχετικά με τα σχέδια απαγωγής, τα σχέδια για τη διακοπή ρεύματος και το πραξικόπημα. Σύμφωνα με τα στοιχεία η οργάνωση είχε επικοινωνία με την ακροδεξιά της Γερμανίας και με νεοναζί αλλά και αντιεμβολιαστές και επικριτές της κυβερνητικής πολιτικής για την πανδημία. Οι τέσσερις Γερμανοί που φέρεται να αποτελούσαν τον πυρήνα της ομάδας βρίσκονται υπό κράτηση και περιμένουν τη δίκη τους για περισσότερο από μισό χρόνο. Συνελήφθησαν στις 13 Απριλίου μετά από συνάντηση ενός από τους άνδρες με τον μυστικό αστυνομικό σχετικά με μια συμφωνία πώλησης όπλων σε διάφορες τοποθεσίες στη Γερμανία. Κατά τη διάρκεια των ερευνών σε εθνικό επίπεδο κατασχέθηκαν διάφορα πυροβόλα όπλα και πυρομαχικά, μετρητά, ράβδοι χρυσού, ασημένια νομίσματα και συνάλλαγμα. Αργότερα ανακοινώθηκε ότι ερευνάται κι ένα πέμπτο άτομο χωρίς να δοθούν λεπτομέρειες. Στα μέσα Οκτωβρίου, η Ομοσπονδιακή Εισαγγελία συνέλαβε επίσης έναν συνταξιούχο δάσκαλο στη Σαξονία, ο οποίος φέρεται επίσης να κατείχε ανώτερη θέση στην οργάνωση. Πριν από λίγες ημέρες ανανεώθηκε η απόφαση κράτησης των συλληφθέντων με την Ομοσπονδιακή Εισαγγελία να επεξεργάζεται το κατηγορητήριο. Σύμφωνα με πληροφορίες οι κατηγορίες θα αφορούν «προετοιμασία ακραίας προδοτικής πράξης». Μετά το πραξικόπημα που σχεδίαζαν, θα εφάρμοζαν νέο σύνταγμα στη Γερμανία, το οποίο θα βασιζόταν στο αυτοκρατορικό του 1871, με τη διαφορά ότι δεν θα υπήρχε βασιλιάς ή αυτοκράτορας. Σύμφωνα με την απόφαση του Ομοσπονδιακού Δικαστηρίου, οι συλληφθέντες είχαν συναντηθεί μέσω ομάδων συνομιλίας «στις οποίες πρόσωπα από το χώρο των λεγόμενων «πολιτών του Ράιχ» και των «πλαγίως σκεπτόμενων», υποστηρικτές των εθνικοσοσιαλιστικών ιδεών, θεωρητικοί συνωμοσίας, οι λεγόμενοι «preppers» και επικριτές της κρατικής πολιτικής για τον κορωνοϊό, είχαν ανταλλάξει την κοινή τους άποψη κατά του γερμανικού κράτους». Η πρώτη συνάντηση πραγματοποιήθηκε στις 11 Δεκεμβρίου σε μια καλύβα μπάρμπεκιου στη Ρηνανία-Παλατινάτο. Αργότερα, υπήρξαν και άλλες, μεγαλύτερες συναντήσεις στην Έσση και τη Θουριγγία. Οι αρχές ασφαλείας ερεύνησαν διαμερίσματα στο Μόναχο για τρομοκρατία. Η έρευνα στρέφεται κατά υπόπτων μελών του ακροδεξιού «Κόμματος της Νέας Δύναμης» (Neue Stärke Partei). Σύμφωνα με την αστυνομία, όπως μεταδίδει η Sueddeutsche zeitung, οι νεοναζί της οργάνωσης σχεδίαζαν ένα «σοβαρό έγκλημα που έθετε σε κίνδυνο το κράτος», μια τρομοκρατική επίθεση που θα γινόταν με όπλα από την Ανατολική Ευρώπη.  Σύμφωνα με πληροφορίες η ομάδα των νεοναζί φέρεται να έχει περίπου δέκα ακτιβιστές στη Βαυαρία - ειδικά ένας νεαρός από την περιοχή Neuperlach του Μονάχου έχει προσελκύσει επανειλημμένα την προσοχή. Προφανώς, όπως υποψιάζονται κύκλοι της ασφάλειας, θέλει να κάνει όνομα στη δεξιά σκηνή. Αφού φέρεται να ανάρτησε ένα ρατσιστικό πανό και ένα νεοναζιστικό σύμβολο μπροστά από τον εβραϊκό οίκο λατρείας κατά την επέτειο της επίθεσης στη συναγωγή της Ουλμ στις αρχές Ιουνίου, συνοδευόμενο από ακροδεξιά μουσική, η εισαγγελία της Ουλμ διεξάγει έρευνα εναντίον του με την υποψία της υποκίνησης του λαού. Στα διαμερίσματα που ερευνήθηκαν στο Μόναχο βρέθηκαν και κατασχέθηκαν ναζιστικά αναμνηστικά και ψηφιακοί δίσκοι . Ερευνήθηκαν συνολικά επτά ακίνητα - εκτός από το Μόναχο, επίσης στη Στουτγάρδη, το Μανχάιμ, την περιοχή Enzkreis και την περιοχή Ludwigsburg. Οι έρευνες στρέφονται κατά πέντε υπόπτων ηλικίας μεταξύ 19 και 23 ετών. Στο ερώτημα αν οι ύποπτοι ήταν στελέχη του NSP, εκπρόσωπος της εισαγγελίας της Στουτγάρδης άφησε ανοιχτό το ενδεχόμενο επιβεβαιώνοντας ότι οι  ύποπτοι κατηγορούνται ότι σκόπευαν να αποκτήσουν όπλα από την Ανατολική Ευρώπη ως παρακλάδι ακροδεξιάς εξτρεμιστικής ομάδας"". Σύμφωνα με δημοσίευμα της Südwestrundfunk (SWR), οι ακροδεξιοί εξτρεμιστές ήθελαν να προετοιμαστούν για την «Ημέρα Χ» αγοράζοντας όπλα."
avgi.gr,https://www.avgi.gr/koinonia/425976_fantasmata,ΚΟΙΝΩΝΙΑ, Φαντάσματα,2022-09-29T11:00:12+03:00,Όλγα Στέφου,"Μετά τον Πελοποννησιακό Πόλεμο ο Ευριπίδης ενέταξε στις τραγωδίες του το στοιχείο του θανάτου με μια εμπλοκή μεταξύ λαϊκού μύθου και συλλογικού πένθους. Στο επίπεδο του λαϊκού μύθου, ας πούμε, η Τιτανίδα Εκάτη, που λατρευόταν ως μάγισσα, απέκτησε ακόμη ένα χαρακτηριστικό: ήταν αυτή που προστάτευε τα φαντάσματα των νεκρών. Στο επίπεδο του συλλογικού πένθους, οι άνθρωποι έβλεπαν παντού τους νεκρούς τους. Η πληγή που αφήνει ο θάνατος σε μια κοινωνία λειτουργεί όπως στα αρχαία δράματα η κατάρα των θεών, η Νέμεσις. Και η δική μας κοινωνία είναι γεμάτη φαντάσματα. Είναι οι άνθρωποι που πέθαναν από την Covid επειδή δεν υπήρχαν ΜΕΘ. Είναι και όσοι και όσες δεν πείστηκαν για τα εμβόλια επειδή δεν υπήρχε εκ μέρους της κυβέρνησης η πρόθεση να έρθει σε ρήξη με το φανατικό, θρησκόληπτο κομμάτι των αντιεμβολιαστών. Άφησαν τους αντιεμβολιαστές διακριτικά στην τύχη τους και τις ΜΕΘ από ανύπαρκτες έως υποστελεχωμένες. Οι ΜΕΘ ήταν μη αναγκαίες, έλεγαν πρωθυπουργός και υπουργοί Υγείας. Οι ΜΕΘ δεν σώζουν, έλεγαν. Μα τώρα έρχεται η έρευνα-πόρισμα του κ. Λύτρα και είναι αμείλικτη: όσοι δεν μπήκαν στις ΜΕΘ πέθαναν. Τι έχουν να πούνε τώρα για τη διάλυση του δημόσιου νοσοκομείου; Έκαναν την πανδημία ευκαιρία. Μαζί με τις ανύπαρκτες ΜΕΘ, ήρθαν άλλες στερήσεις: σε προσωπικό, σε μείωση των εξετάσεων, σε μη κάλυψη των εξόδων των ανασφάλιστων. Αυτό δεν είναι το ΕΣΥ. Είναι το φάντασμά του. Όσοι διασωληνώθηκαν εκτός ΜΕΘ πέθαναν, λοιπόν. Πέθαναν και όσες και όσοι έμειναν εκτός νοσοκομείου επειδή μετατράπηκαν όλα σε μονάδες Covid. Δεν πέθαναν από Covid, αλλά εξαιτίας του. Επειδή αναβλήθηκαν οι θεραπείες τους και τα χειρουργεία. Έτσι, γίναμε μια κοινωνία πενθούσα βαριά, χωρίς απαραίτητα να το κατανοούμε. Γιατί ο θάνατος απλώνεται πάνω μας σαν σκιά φαντάσματος. Κάπου γράφτηκε, χιλιάδες χρόνια πριν, ότι οι νεκροί εκδικούνται τους ζωντανούς. Προσώρας, εκδικούνται μόνο όσους ζώντες έχουμε συνείδηση, όσες και όσους μας τρύπησε η καταστροφή την καρδιά. Ή το στομάχι. Κι είναι πράγματι σαν αρχαία τραγωδία: αυτοί που χάθηκαν χάθηκαν από κρεόντειες εμμονές, παράλογα, άδικα, αδιανόητα. Ώσπου επανεμφανίστηκαν σαν φαντάσματα."
avgi.gr,https://www.avgi.gr/politiki/421139_logiko-dilimma-i-dihotomisi,ΠΟΛΙΤΙΚΗ, Λογικό δίλημμα ή διχοτόμηση;,2022-08-01T22:00:07+03:00,Δημήτρης Σεβαστάκης,"Σε αρκετά κείμενα και σε αρκετές εκδόσεις που προσπαθούν να ερμηνεύσουν την πολυετή κρίση, (σ.σ.: κυρίως από τη σκοπιά των δημιουργών της) ιχνογραφείται η πάλη του «μετώπου του ορθολογισμού» εναντίον του «ανορθολογισμού». Εκ κατασκευής, ο ένας πόλος νοείται ως συσπείρωση, ένωση δυνάμεων σε μέτωπο, ενώ ο άλλος πόλος υπονοείται ως κάτι ασχεδίαστο, χειμαρρώδες, που τιτλοφορείται συχνά και ως «λαϊκισμός». Το δίπολο ορθολογισμός-ανορθολογισμός (λαϊκισμός) μοιάζει με μεταμφίεση της παραδοσιακής ελληνικής διχοτόμησης, που εμφανίζεται συνεχώς στην Ιστορία μας. Συχνά δε προσλαμβάνει σχεδόν πολεμικά χαρακτηριστικά. Από την περίπλοκη διάρθρωση του απελευθερωτικού αγώνα και τη συγκρότηση του κράτους τον 19ο αιώνα, από τις κοινωνικές, ταξικές συγκρούσεις, μέχρι το γλωσσικό ζήτημα, από τα ερωτήματα αυτοπροσδιορισμού, μέχρι τις παραλλαγές του «εξευρωπαϊσμού», από αυτά που εκτυλίσσονταν ως Εθνικός Διχασμός στον Πρώτο Παγκόσμιο, αλλά και αυτά που εκδηλώνονταν από το 1936 με τον Μεταξά και αναπτύσσονταν συνεχώς μέσα στην Κατοχή και μετά, το 1946-1949, ή από τον κοινοβουλευτικά απαράδεκτο μετεμφύλιο, μέχρι τη χούντα, διάφορες εκδηλώσεις της υποκείμενης σχάσης του εθνικού σώματος.   Ουσιαστικά διάφορες εκδοχές εμφυλίου πολέμου συνενώνονται σε ένα ιστορικό σώμα. Αυτό λοιπόν περιγράφει η διχοτόμηση ορθού λόγου και ανορθολογισμού; Ήτοι: η χρεοκοπία της Ελλάδας, η τύφλωση της «ισχυρής Ελλάδας», της μεγαληγορίας των Ολυμπιακών Αγώνων (που τάχα θα πρόσθετε υπεραξία στη χώρα και που οδήγησε σε ελάχιστα χρόνια στα αισχρά, απαξιωτικά κείμενα της Bild για την πατρίδα και τον λαό μας), η τραγωδία του χρηματιστηρίου και της μεγάλης αναδιανομής-κλοπής, η φούσκα των ακινήτων και της εξάπλωσης του δανεισμού, η τελική οικονομική κατάρρευση, αλλά και η πολιτική και τεχνική διαχείρισή της, που οδήγησε, εκτός των άλλων, και στην απορρόφηση μέρους του ΠΑΣΟΚ από τη Ν.Δ., αποτελούν τον ορθό λόγο; Δηλαδή η πολυετής διοίκηση της χώρας από το πολιτικό σύστημα (που κυριαρχούνταν από συγκεκριμένα κόμματα εξουσίας) και που κατέληξε στη χρεοκοπία, η μεταγενέστερη αδύναμη, αντιφατική, χωρίς κανέναν σχεδιασμό (αφού δεν την προέβλεπαν ή την απέκρυβαν) διαχείριση, συγκροτεί τον ορθό λόγο; Ενώ η δευτερογενής έκπληξη, διαμαρτυρία, οδύνη, αντίδραση και βία της κοινωνίας, αποτελεί το μέτωπο του ανορθολογισμού; Πολλοί οπαδοί του Ταγκιέφ, μάλιστα, πακετάρουν δεξιό και αριστερό λαϊκισμό (π.χ. τη Λεπέν και τον Μελανσόν, εσχάτως και τους αντιεμβολιαστές) οργανώνοντας ένα εμπρόθετα ασαφές αφήγημα που καταλήγει πού; Ποιον περιγράφουν πίσω από εμπρόθετη αφηγηματική ασάφεια; Ποιον κακό της ιστορίας; Στον τόπο μας γνωρίζουμε. Η ανάδυση του ΣΥΡΙΖΑ από τον ερειπιώνα θεωρήθηκε από πολλούς ως αποκλίνον φαινόμενο. Η δε επιβίωσή του ως μεγάλου κόμματος, ακόμα εντονότερα, συστήνει το αποκλίνον φαινόμενο. Το δίκιο βέβαια δεν το ορίζει ούτε το μίσος του αντιπάλου, ούτε όμως και η καλή σου πρόθεση. Το δίκαιο συγκροτείται από πολύ βαθύτερες διαδικασίες και νοηματικές παραδοχές. Σε αυτό το ερώτημα ιστορικού δικαίου πρέπει να εργαστεί ο ΣΥΡΙΖΑ αν θέλει να ολοκληρώσει μια σημαντική νίκη που ήδη έχει καταγάγει. Είχα γράψει το 2019 στην ΑΥΓΗ ότι ο ΣΥΡΙΖΑ το 2015 νίκησε (εκλογικά), ηττώμενος ιδεολογικά (λόγω συμβιβασμού και τελικής συμφωνίας) και ότι έχασε μεν εκλογικά το 2019, νικώντας όμως, (παρ’ όλη τη μιντιακή απομόνωση) ιδεολογικά, αφού οριστικοποιήθηκε ως μεγάλος πόλος και συνδιαμορφωτής. Αυτό που εκκρεμεί είναι ο συνδυασμός. Να νικήσει εκλογικά και ιδεολογικά. Να ανακτήσει τη συναισθηματική κατ’ αρχήν σχέση με ευρύτερα ακροατήρια. Ήδη διαταράσσεται η αντιΣΥΡΙΖΑ συσπείρωση, δεν έχει όμως μετεξελιχθεί σε φιλοΣΥΡΙΖΑ συσπείρωση. Αλλά αυτό έχει πολλά επίπεδα απαιτήσεων. Εκτός από το αγαπητικό (να μην σε βλέπουν ως μίασμα, αλλά ως μια διακριτή και σεβαστή φωνή), εκτός από το κύμα λαϊκής δυσφορίας που εν μέρει σε ενισχύει, πρέπει εσύ, ως ενεργό πολιτικό υποκείμενο, να απαντήσεις ψύχραιμα ακόμα και τεχνικά, με λύσεις απέναντι στον βαθύ οικονομικό και πολιτικό ανορθολογισμό που οδηγεί ταχέως σε νέα χρεοκοπία. Ο ΣΥΡΙΖΑ για πολλούς λόγους υπήρξε ο καταλύτης για τον πολιτικό αναστοχασμό. Αναγκαστικά θα προχωρήσει."
avgi.gr,https://www.avgi.gr/politiki/418329_episimanseis,ΠΟΛΙΤΙΚΗ, Επισημάνσεις,2022-06-26T17:05:00+03:00,Άγγελος Τσέκερης,"Την τοξικότητα της αντιπολίτευσης κατήγγειλε ακόμα μια φορά ο Οικονόμου. Παραλλήλως επισήμανε ότι αν ο ΣΥΡΙΖΑ συνεργαστεί με τον Βαρουφάκη, θα μας διώξουν από το ευρώ, θα πολιορκηθεί το Νομισματοκοπείο, τα ΑΤΜ δεν θα δίνουν λεφτά και η Τασία θα φέρει όλο το Πακιστάν στην Ελλάδα. Και ο Παρασκευόπουλος θα αποφυλακίσει όλους τους εγκληματίες να μας σφάξουνε. Και οι Συριζαίες θα πετάνε τις εικόνες της Παναγίας στα σκουπίδια. Επίσης είπε ότι 30.000 άνθρωποι πέθαναν από κορωνοϊό επειδή ο ΣΥΡΙΖΑ έκλεινε το μάτι στους αντιεμβολιαστές. Και ότι ο Τσίπρας δεν έχει μπει ποτέ σε εκκλησία να ανάψει ένα κερί. Και ότι έχει την Μπέτυ αστεφάνωτη σε πολυτελή βίλα στο Σούνιο. Ο ΣΥΡΙΖΑ δεν απαντάει γιατί δεν αντέχει την προγραμματική αντιπαράθεση. Μόνο λαϊκισμό ξέρει να κάνει. Βρέθηκαν δέκα υπουργοί με ενάμισι εκατομμύριο δάνεια ο καθένας και έχει πέσει να τους κατασπαράξει. Λες και είναι κάτι περίεργο να έχει δώσει ενάμισι εκατομμύριο σε ιδιώτη η τράπεζα. Εδώ τα διαφημίζουν και στην τηλεόραση. Είναι αυτό που κάθεται όλη η οικογένεια στο καθιστικό με ένα κόκερ σπάνιελ να τρέχει πέρα-δώθε. Και λέει ο μπαμπάς χρειαζόμαστε επειγόντως ενάμισι εκατομμύριο για τα φροντιστήρια και τα σιδεράκια της μικρής. Και για να βάλουμε τέντα. Αλλά σκέφτομαι ότι μετά η τράπεζα θα μου το ζητάει πίσω. Και μετά λέει ο εκφωνητής γιατί το άγχος να σας στερεί τη χαρά της ζωής, πάρτε τώρα υπουργοδάνειο 1,5 εκατομμύριο άτοκα. Με χαριστικές ρυθμίσεις προσαρμοσμένες στις ανάγκες σας. Περισσότερες πληροφορίες στο giatinpsihitismanasmas.gr. Από την άλλη βέβαια, αν χρωστάς 15 χιλιάρικα, ξυπνάς κάθε πρωί με την αγωνία ότι θα βρεις το κεφάλι του αλόγου σου πάνω στο κρεβάτι. Αλλά αυτά να τα σκεφτόσασταν πριν γίνετε πλεμπαίοι. Βεβαίως είναι κατά των επιδομάτων η κυβέρνηση, αλλά πρέπει κάπως να κατέβει και στις εκλογές. Τουλάχιστον τους βγάζει εκλεπτυσμένα ονόματα. Fuel pass, Energy pass, Freedom pass και τέτοια. Έχουν επικοινωνιακό επιτελείο οι άνθρωποι και φινέτσα. Όχι σαν τους προηγούμενους που τα ονόμαζαν επίδομα εξαγοράς του λαϊκιστικού όχλου και επίδομα διχασμού και αυριανιστικής μισανθρωπίλας. Το άλλο δυνατό χαρτί της κυβέρνησης είναι ο τρόπος που μοιράζει συντάξεις ο Χατζηδάκης. Μπαίνεις στην πλατφόρμα, δηλώνεις τα χρόνια ασφάλισης στο περίπου και μετά έχει δύο επιλογές: α) δώστε ό,τι σύνταξη νομίζετε και β) αφήστε, θα περιμένω μέχρι να σβήσει ο ήλιος. Αυτοί σου βγάζουνε ό,τι σύνταξη νομίζουν και στην καταβάλλουν μειωμένη κατά 500 ευρώ. Δεν πειράζει, άλλωστε, είναι πολύ ψηλές οι συντάξεις, για 500 ευρώ δεν θα χαλάσουμε τις καρδιές μας. Ειδικά αν σκεφτούμε ότι η μέση σύνταξη στην Ελλάδα είναι 734 ευρώ, η περικοπή είναι σχεδόν αμελητέα. Το καταπληκτικό είναι ότι με αυτό το σύστημα καταφέρνουν να έχουν 300.000 συντάξεις σε εκκρεμότητα. Μετά θα έρθει ο ΣΥΡΙΖΑ να βάλει τον ΕΦΚΑ σε τάξη και θα φωνάζουν ναι, αλλά πούλησε τη Μακεδονία μας. Σε άλλα νέα, ο Οικονόμου κατηγόρησε τον ΣΥΡΙΖΑ για τραμπισμό, επειδή ζήτησε την αντικατάσταση του Βορίδη. Προφανώς τραμπισμό εννοεί ότι ο ΣΥΡΙΖΑ στοχοποιεί τον Βορίδη επειδή είναι μαύρος. Και μέχρι να βγάλει άδεια παραμονής σφουγγάριζε σκάλες. Το ότι υποστηρίζει ο άνθρωπος θεσμικά μέτρα κατά τις Αριστεράς, πάντως, δεν σημαίνει ότι δεν μπορεί να εγγυηθεί αδιάβλητες εκλογές. Άλλωστε ο ιδεολογικός χώρος από τον οποίο προέρχεται μόνο με αδιάβλητες εκλογές είναι συνδεδεμένος."
avgi.gr,https://www.avgi.gr/politiki/418223_me-palia-embolia-apenanti-stis-metallaxeis,ΠΟΛΙΤΙΚΗ, Με παλιά εμβόλια απέναντι στις μεταλλάξεις; ,2022-06-24T09:40:00+03:00,Πέτρος Κατσάκος,"Με τρεις δόσεις ήδη στο ενεργητικό, αντιεμβολιαστή δεν με λες. Με ομηρικούς καβγάδες στο ενεργητικό, υποστηρίζοντας τον υποχρεωτικό εμβολιασμό, ψεκασμένο δεν με λες. Αλλά αυτό με την τέταρτη δόση του φθινοπώρου η αλήθεια είναι πως δεν με πείθει ιδιαίτερα. Και δεν με πείθει ιδιαίτερα η προοπτική τολυ να κάνω ένα εμβόλιο που δημιουργήθηκε πριν από σχεδόν δύο χρόνια για να αντιμετωπίσει έναν συγκεκριμένο ιό με συγκεκριμένα χαρακτηριστικά, την ώρα που όλα τα δεδομένα έχουν αλλάξει. Δεν με πείθει και τόσο η προοπτική ενός μάλλον ξεπερασμένου εμβολίου απέναντι σε έναν ιό που μήνα με την μήνα και κύμα με το κύμα μεταλλάσσεται σε κάτι πιο επιθετικό, κάτι πιο ανθεκτικό και σε κάτι πιο επικίνδυνο. Δεν με πείθει ιδιαίτερα η προοπτική ενός εμβολίου που παραμένει το ίδιο απέναντι σε έναν ιό που έχουμε πλέον χάσει το μέτρημα και το αλφάβητο για να θυμηθούμε σε ποια μετάλλαξη βρισκόμαστε. Και ειλικρινά δεν γνωρίζω τι λένε επ’ αυτού οι φαρμακευτικές εταιρείες ούτε και οι επιστήμονες που εμφανίζονται προσεκτικά επιφυλακτικοί επί του θέματος γνωρίζοντας τον κίνδυνο να κατηγορηθούν ως αντιεμβολιαστές. Η αλήθεια πάντως είναι πως η συγκεκριμένη ανησυχία διογκώνεται και εν τη απουσία ενός δημόσιου και υπεύθυνου διαλόγου για το πού βρισκόμαστε με την πανδημία, πού πάμε και με τι όπλα θα αντιμετωπίσουμε το πρόβλημα στο άμεσο μέλλον. Και δεν αναφέρομαι στις δυνατότητες του συστήματος Υγείας να ανταποκριθεί στις ανάγκες ενός νέου κύματος κρουσμάτων και νοσηλειών. Εκεί ξέρουμε τι μας περιμένει με την κυβέρνηση που έχουμε. Το θέμα είναι τι γίνεται και με την άμυνα των πολιτών που, εκτός από τα απαραίτητα μέτρα αυτοπροστασίας, τα οποία ελέω τουριστικής περιόδου έχουν πάει περίπατο, είναι και με το τι εμβόλια θα αμυνθούμε στις μεταλλάξεις του ιού, κάτι για το οποίο κανείς δεν λέει κουβέντα."
avgi.gr,https://www.avgi.gr/tehnes/417108_ittithikame-kai-apo-ta-eggonia-mas,ΤΕΧΝΕΣ, Ηττηθήκαμε και από τα εγγόνια μας,2022-06-09T09:45:00+03:00,,"Ο συντηρητικός αλλά και δημοκράτης, υποδιευθυντής πλέον Ασφάλειας, Κώστας Χαρίτος σε νέες περιπέτειες. Στο 14ο βιβλίο του, ο Πέτρος Μάρκαρης -μαιτρ του μεσογειακού νουάρ- αναθέτει στον ήρωά του να φέρει σε πέρας μια σειρά αυτοκτονίες, σαμποτάζ και φόνους εν μέσω πλήρους λοκντάουν. Παράλληλα, ο αστυνομικός προσπαθεί να κατευνάσει τις τριβές που προκαλεί η πανδημία ανάμεσα στην κόρη του και τον εξουθενωμένο απ’ τη δουλειά στο νοσοκομείο γαμπρό του. «Το κίνημα της αυτοκτονίας» (εκδ.Κείμενα) άρχεται με την αυτοκτονία ενενηντάχρονου παλιού αριστερού. Ακολουθούν και άλλες συνομηλίκων του. Στις επιστολές που αφήνουν μιλάνε οργισμένα για την κατάντια της σημερινής κοινωνίας και την αδιαφορία των νέων, ενώ τελειώνουν με ένα «Ζήτω το κίνημα της αυτοκτονίας». Ο Χαρίτος βρίσκει μιαν άκρη αλλά έρχεται η δολοφονία ενός επιδημιολόγου. Σε καθημερινή επαφή με τους ανωτέρους του, ο τίμιος αξιωματούχος της Ασφάλειας καρκινοβατεί ανάμεσα σε συνωμοσιολόγους αντιεμβολιαστές και άτυπες ακροδεξιές οργανώσεις που φέρουν ονόματα όπως «Αγωνιστές του 2021» και «Θεματοφύλακες του Συντάγματος», προσπαθώντας να συνδέσει τούτο το αιματηρό παζλ χωρίς μεγάλη επιτυχία. Όλο αυτό καθώς υπάρχει το αυστηρό λοκντάουν, όπου ο Χαρίτος δυσκολεύεται να έχει επαφή με την οικογένειά του. Σε άσχημες για τον κόσμο συνθήκες γίνεται επίθεση σε βαν αποστολής εμβολίων. Καίγεται ολόκληρο. Κάποια δίκυκλα μεγάλου κυβισμού στοχοποιούνται από αυτόπτες μάρτυρες. Ο γαμπρός του, Φάνης, τον φέρνει σε επαφή με γιατρό αντιεμβολιαστή και η κόρη με ψυχολόγο, καθώς ο Χαρίτος προσπαθεί να καταλάβει την μενταλιτέ των υγειονομικών αντιρρησιών. Ούτως, ο Μάρκαρης δομεί την ίντριγκά του μέσα από τον τετράγωνο και συνάμα απλό τρόπο σκέψης και μοιάζει να αγωνιά μαζί με τους αναγνώστες για τη λυτρωτική έκβαση των υποθέσεων που κύριο άξονα έχουν την πανδημία και τις παρενέργειές της. Και άλλοι φόνοι ιατρών και άλλο σαμποτάζ αποστολής φαρμάκων. Αλλά και διαδηλώσεις στη Βασιλίσσης Σοφίας, με τους μεσήλικες αντιεμβολιαστές να έρχονται αντιμέτωποι με παλιούς κομμουνιστές άνω των ενενήντα, οπλισμένους με μπαστούνια! Υπό τας εντολάς του η αστυνομία αποτρέπει τελικά τη σύγκρουση. Παράλληλα, η ένστολη ομάδα επίβλεψης κοινωνικών μέσων ανιχνεύει στο Διαδίκτυο κάθε νύξη που μπορεί να φωτίσει έστω και λίγο την υπόθεση. Καθώς τα μέτωπα είναι πολλά και η ομάδα του αστυνομικού είναι ένα βήμα πίσω από τους αυτόχειρες και τους δράστες, οδηγός είναι η εμπειρία του υποδιευθυντή αλλά και η διαλεκτική σκέψη του φίλου του, παλιού κομμουνιστή, Ζήση, που διευθύνει, τώρα, ένα δημοτικό άσυλο για άπορους. Είναι χαρακτηριστικό πως όλο και περισσότερο οι απόψεις του τελευταίου αποκτούν βαρύνουσα σημασία στο πώς αντιμετωπίζει τον κόσμο ο Χαρίτος. Στο τέλος και αφού τα πράγματα έχουν διαλευκανθεί, ένας υπερήλικας κομμουνιστής καταλήγει: «ηττηθήκαμε και από τα εγγόνια μας». Ας σημειώσουμε εδώ πως ο Μάρκαρης κυκλοφόρησε κοντά με την «Αυτοκτονία» και την «Τέχνη του τρόμου και άλλα διηγήματα» (εκδ. Κείμενα), μια συλλογή ιστοριών όπου ο Χαρίτος σε καραντίνα διερευνά τη δολοφονία μιας τηλεπαρουσιάστριας και ενός λοιμωξιολόγου. ΙNFO Πέτρος Μάρκαρης «Το κίνημα της αυτοκτονίας» Εκδόσεις Κείμενα Σελ: 288 Τιμή: 14,31 ευρώ"
avgi.gr,https://www.avgi.gr/politiki/414520_ponires-dihotomiseis,ΠΟΛΙΤΙΚΗ, Πονηρές διχοτομήσεις,2022-05-08T14:10:00+03:00,Δημήτρης Σεβαστάκης,"Αυτοί που θέλουν τη δραχμή έναντι αυτών που θέλουμε το ευρώ. Αυτοί που θέλουν να φύγουμε από την Ευρώπη έναντι αυτών που θέλουμε να μείνουμε στην Ευρώπη. Αυτοί που είναι αντιεμβολιαστές έναντι ημών των φιλοεμβολιαστών. Αυτοί που είναι υπέρ του Πούτιν έναντι ημών των δημοκρατών. Οι λαϊκιστές έναντι των υπευθύνων» κ.λπ., κ.λπ. Αν ενώσουμε τα πρώτα σκέλη και επίσης αν συνδέσουμε τα δεύτερα σκέλη κάθε πρότασης, σχηματίζουμε τους άξονες των συνηθισμένων καταγγελτικών διαγραμμάτων. Η πρώτη κατηγορία (δραχμιστές, αντιεμβολιαστές, πουτινικοί κ.λπ.) γίνεται (πολυετής) προσπάθεια να φορτωθεί στον ΣΥΡΙΖΑ ή, εν πάση περιπτώσει, στο κλίμα ή στα απόκρυφα σχέδια του ΣΥΡΙΖΑ. Ενώ η δεύτερη κατηγορία (ευρωαπαϊστές, φιλοεμβολιαστές, αντιλαϊκιστές κ.λπ.) ορίζει την αντισύριζα εξυγιαντική συμμαχία. Κακοί, καλοί. Ο μανιχαϊσμός είναι μέρος της πολιτικής μας παράδοσης. Παλιότερα υπήρχαν οι σκοταδιστές έναντι φωταδιστών, η συντήρηση έναντι της προόδου και ακόμα παλιότερα οι τα μιάσματα, οι εθνικόφρονες κ.λπ. Η διλημματική τεχνική, η τεχνική ακύρωσης του πολιτικού αντιπάλου πίσω από μια μειωτική και αυθαίρετη κατηγορία δεν απαντάει βέβαια στα κεντρικά πολιτικά προβλήματα, αλλά συχνά εξασφαλίζει στον χειριστή της τη δυνατότητα να κυβερνάει - που είναι και το πιο σημαντικό. Να κυβερνάει είτε ως κυβέρνηση είτε ως αντιπολίτευση. Οι μηχανισμοί, άλλωστε, υπάρχουν για να στέκεται κανείς αιώνια στην εξουσία - έτσι ή αλλιώς. Οι διχοτομήσεις είναι το πιο συνηθισμένο φαινόμενο στον τόπο μας. Υπάρχουν συνοικίες οι ομάδες των οποίων διατηρούν άσβεστο μίσος.  Όποτε γίνει αγώνας, κλαίνε μανούλες κι αυτοκίνητα. Υπάρχουν επίσης πόλεις με διαρκή ανταγωνισμό που εξελίσσεται σε αντιπάθεια μεταξύ των κατοίκων τους. Από τη μια άκρη της Ελλάδας μέχρι την άλλη υπάρχουν οι παραδοσιακές διχοτομικές και απόκρημνες σχέσεις. «Ή εγώ, ή αυτός»: να κάτι σύνηθες στην κομματική μικροκλίμακα. «Αν βάλετε αυτόν στο ψηφοδέλτιο, εμένα θα με έχετε απέναντι» στην αυτοδιοικητική version. Πολύ συχνά οι προσωπικές συγκρούσεις «πολιτικοποιούνταν», δηλαδή χρησιμοποιούσαν την πολιτική ένταξη, την πολιτική-κομματική αντιπαλότητα, ως θάμνο «παραλλαγής» (κατά τον στρατιωτικό όρο). Απόκρυψης. Πολύ συχνά αντιζηλίες, συμβολικές πατροκτονίες, αδελφοκτονίες κ.λπ. κρύβονταν επιμελημένα πίσω από ιδεολογικές διαφορές, από διαφορές ρητορικής ή αισθητικής τάξης. Το έχω ξαναγράψει. Τρία επιτυχημένα αδέλφια, ο ένας εργολάβος οικοδομών, ο άλλος έμπορος, ο τρίτος εύπορος «Αμερικάνος», πέρασαν τη ζωή τους στα δικαστήρια με λυσσώδεις νομικές συγκρούσεις για τα 26 τ.μ. του ερειπωμένου πατρικού τους στο χωριό. Φυσικά, ο φτωχός κλήρος δεν ήταν το πραγματικό διακύβευμα, αλλά η άλυτη μεταξύ τους ιεραρχική σχέση. Ο καθένας θεωρούσε τον εαυτό του αποσυνάγωγο (έναντι των αδελφών του) και το σπίτι αποκτούσε οντότητα ισοδύναμη με τη διεκδικούμενη μητρική και πατρική αγάπη, κάτι σαν οικογενειακό χρίσμα. Η τομή είναι το πιο εύκολο και λειτουργικό εργαλείο για να ορίσεις την ταυτότητά σου. Στις φοιτητικές συνελεύσεις της δεκαετίας του 1980, η θέση υπέρ ενός κλάδου εργαζομένων, υπέρ ή κατά της Κούβας, της Σοβιετικής  Ένωσης, της ροκ έναντι των ελληνολαϊκών, της avant garde έναντι της καταληπτής τέχνης όριζε επικράτειες πολιτικές, όριζε κερκίδες και φατριαστικούς κώδικες. «Είμαστε μ’ αυτούς». Τελεία. Αν μάλιστα τύχαινε να μιλήσεις, να χαριεντιστείς με κάποιον, κάποια από «αυτούς», υπήρχε θέμα. Ακόμα χειρότερο αν έκανες ερωτική σχέση. Είτε ως «μικροαστικές επιρροές», είτε ως «επιρροές των αναθεωρητών στις γραμμές μας», είτε «επηρεάζεται απ’ τα σταλίνια», είτε έχει «δεξιά απόκλιση» κ.λπ., υφαινόταν το επικρατειακό σύνορο που διευκόλυνε την ακύρωση του άλλου. Στις εκλογές, η τομή, η ανελαστική και βαθιά χάραξη του ορίου, φτάνει σε πολύ μεγάλη ένταση. Πολύ συχνά πονηριές, μεθοδεύσεις ή μικρότητες μεταμφιέζονται εξαίσια σε πολιτικές διαφορές. Ο πόθος κατίσχυσης με κάθε τίμημα έναντι της τιμιότητας. (Ωχ, να που ξανατρυπώνει κάποιο δίλημμα, με ανάποδη όμως σήμανση).  Ένα πολιτικό δειλινό που συγχέεται με το ξημέρωμα.  "
avgi.gr,https://www.avgi.gr/tehnes/412403_ta-77-hronia-eirinis-mas-oplisan-me-amnisia-xehasame-ti-simainei-polemos,ΤΕΧΝΕΣ, Πέτρος Μάρκαρης στην «Α» / Τα 77 χρόνια ειρήνης μας όπλισαν με αμνησία. Ξεχάσαμε τι σημαίνει πόλεμος,2022-04-10T18:45:00+03:00,Πόλυ Κρημνιώτη,"«Σήμερα δημιουργείται ένα νέο προλεταριάτο από εργαζόμενους με μάστερ» λέει ο Πέτρος Μάρκαρης. Χωρίς διάθεση διδακτισμού, αλλά με ιδιαίτερα οξυμένες τις κεραίες του, ο γνωστός συγγραφέας, όπως σε όλα τα προηγούμενα βιβλία του, έτσι και στο καινούριο «Το κίνημα της αυτοκτονίας» (εκδόσεις Κείμενα), περνάει την εποχή μας από το κόσκινο της ιστορικής στιγμής και της κοινωνικής συνθήκης και μιλάει με αμεσότητα και ευθύτητα για όσα βλέπει να συμβαίνουν γύρω μας. Εγραψε «Το κίνημα της αυτοκτονίας» προσπαθώντας να εκτονώσει την οργή του. Ξεφυλλίζοντας μαζί μας το βιβλίο του, μιλάει για πολλά. Από το «κίνημα απελπισίας» που συγκροτούν οι 90άρηδες αυτόχειρές του μέχρι το Facebook, που «τρώει» τα κινήματα, από την πανδημία και την Αριστερά κι από τη νέα γενιά μέχρι τους λίγους φίλους που του έχουν απομείνει και είναι «η συνείδηση της παλιάς Αριστεράς», ο Πέτρος Μάρκαρης καταθέτει τις σκέψεις του και μας βάζει να σκεφτούμε. «Μετά από 77 χρόνια ειρήνης στην Ευρώπη, πιστέψαμε ότι είχαμε απαλλαγεί από τον εφιάλτη του πολέμου. Αυτά χρόνια μας όπλισαν με ένα είδος αμνησίας» λέει για τον πόλεμο στην Ουκρανία. Δεν κρύβει τους φόβους και τις ανησυχίες του για τη νέα εποχή και δεν παραλείπει να κάνει σπονδή στον καλό του φίλο Αντρέα Καμιλέρι. Πώς τα καταφέρνετε να κρατάτε τους αναγνώστες διαρκώς σε εγρήγορση με κάθε καινούργιο βιβλίο σας; Η μόνη εξήγηση που μπορώ να δώσω είναι ότι τα ερεθίσματά μου είναι ερεθίσματα οργής. Για να εμπνευστώ μια ιστορία και να τη γράψω, πρέπει κάποιο θέμα, είτε κοινωνικό είτε πολιτικό, να με κάνει έξαλλο. Μπορώ να σας πω ότι η προσπάθειά μου να βρω μια ιστορία είναι μια προσπάθεια εκτόνωσης από την οργή μου. Αν κρίνουμε από το καινούργιο μυθιστόρημά σας, τις μέρες της πανδημίας σάς εξόργισαν μπόλικα πράγματα… Είναι αλήθεια, και μπορώ να τα απαριθμήσω ή να πω τα ουσιώδη, διότι είναι ακραία. Το πρώτο ακραίο, αυτό που σε όλη την πανδημία εμένα με εξόργιζε πολύ, ήταν μια άσκηση τρόμου, μια μαυρίλα που εξέπεμπε μια ομάδα γιατρών καθημερινά, είτε στον Τύπο είτε στην τηλεόραση. Και το λέω επειδή όταν ένα τεράστιο μέρος του πληθυσμού υπέφερε όχι μόνο λόγω της Covid αλλά και από τα τεράστια οικονομικά προβλήματα από ένα μονίμως αβέβαιο αύριο, το να του μαυρίζεις την ψυχή επιπρόσθετα ήταν ένα βασανιστήριο. Το άλλο που με εξόργισε φοβερά ήταν αυτή η δήθεν αντίσταση των αντιεμβολιαστών. Δηλαδή το να λες ότι είμαι αντισυστημικός, γι' αυτό δεν εμβολιάζομαι, εγώ, που πέρασα μια ζωή στη Αριστερά και ξέρω τι σημαίνει αντισυστημικός αγώνας, το βρίσκω πραγματικά εξοργιστικό και απαράδεκτο. Γι’ αυτό και στο νέο βιβλίο οι θύτες είναι θύτες και τα θύματα είναι θύματα; Γιατί στα προηγούμενα βιβλία σας οι δύο αυτοί ρόλοι εμπλέκονται και κυρίως η επιδίωξή σας είναι οι αξιακοί και ηθικοί κώδικες πίσω από τον φόνο. Και εδώ οι δύο αυτοί ρόλοι εμπλέκονται. Ιδιαίτερα στους γιατρούς που παρακολουθούμε στο νέο βιβλίο μου να δολοφονούνται υπάρχει μια θέση θύτη-θύματος, ότι οι γιατροί με τον τρόμο που ασκούν στην κοινωνία είναι κι αυτοί θύτες. Οταν ξεκίνησε η οικονομική κρίση του 2010, οι Ευρωπαίοι τότε 90άρηδες ήταν οι πρώτοι που παρακίνησαν σε αντίσταση.  Ίσως επειδή εκείνοι είχαν πολεμήσει στον Δεύτερο Παγκόσμιο Πόλεμο και είχαν πρωτοστατήσει για την οικοδόμηση του ευρωπαϊκού κοινωνικού ιδεώδους. Στο καινούργιο βιβλίο σας οι 90άρηδες συγκροτούν ένα ιδιότυπο κίνημα. Το κίνημα αυτοκτονίας είναι ένας τρόπος διαμαρτυρίας ή ένα κίνημα απελπισίας; Εκείνο το οποίο θέλησα εγώ να παρουσιάσω κατ’ αντιπαράθεση είναι εκείνη η γενιά των παππούδων που αγωνίστηκαν κάτω από πολύ σκληρές συνθήκες, δεν δίστασαν ποτέ στην αυτοθυσία, δεν δίστασαν ποτέ να θυσιάσουν ακόμα και τη ζωή τους για να στηρίξουν εκείνα τα στρώματα που είχαν ανάγκη. Αυτό κάνουν και στο βιβλίο μου. Αυτοκτονώ για να σας βοηθήσω να ξυπνήσετε, λένε. Είναι λοιπόν κίνημα απελπισίας, γιατί όταν φτάνει κάποιος να θυσιάζει τη ζωή του για να κινητοποιήσει, σημαίνει ότι δεν του έχει μείνει κανένα άλλο μέσο. Σ’ αυτή τη γενιά αντιπαραθέτω τη γενιά των εγγονών, για την οποία η αντίσταση δικαιολογεί ακόμα και τη δολοφονία. «Ο Μπεγλέρης πέτυχε με την αυτοκτονία του αυτό που κανένα κόμμα και καμία κλαδική οργάνωση δεν θα μπορούσαν να σκεφτούν και να οργανώσουν» σκέφτεται ο αστυνόμος Χαρίτος στο βιβλίο. Το παιχνίδι τέλειωσε δηλαδή για κοινωνικές παρεμβάσεις και διεκδικήσεις; Εκείνο που ουσιαστικά αισθάνεται ο Χαρίτος είναι ότι απέναντι σ’ αυτό το κίνημα της αυτοθυσίας είναι ανίσχυρος. Ο Χαρίτος ξαναβρίσκει, να το πω έτσι, τον επαγγελματικό του προσανατολισμό με τους φόνους των γιατρών και την καταστροφή των εμβολίων. Αν φύγουμε από τον Χαρίτο, θα διαπιστώσουμε ότι αυτές οι γενιές των παππούδων που έζησαν κάτω από πολύ δύσκολες συνθήκες έχουν μια εντελώς διαφορετική άποψη και για τη ζωή και για τον θάνατο. Δηλαδή θεωρούν πως η ζωή έχει νόημα όταν αγωνίζεσαι για να μπορέσεις να βοηθήσεις και να δώσεις στήριξη και κουράγιο. Οπως αφήνετε να διαφανεί στο βιβλίο, η αντίδραση του κόσμου στα κοινωνικοπολιτικά δρώμενα εξαντλείται περισσότερο μέσα από το Διαδίκτυο, παρά με την ενεργή συμμετοχή. Είναι απάθεια ή αμηχανία; Πού αποδίδετε αυτή τη στάση της κοινωνίας; Θεωρώ πως η μεταφορά της διαμαρτυρίας, της κινητοποίησης, της συγκρότησης κινημάτων μέσω του Διαδικτύου αποδυνάμωσε τρομερά τα κινήματα. Διότι τα κινήματα εντυπωσίαζαν και αποκτούσαν υπόβαθρο με τη ζωντανή παρουσία των ανθρώπων. Σήμερα αυτή η ζωντανή παρουσία έχει υποβαθμιστεί σε μια λεκτική, γραπτή κατάθεση. Αυτό δεν μπορεί να είναι προς όφελος, είναι καθαρά αρνητικό στοιχείο για μια μαχητική κατάσταση. Μια κατάσταση που απαιτεί μαχητικότητα και διά ζώσης παρουσία πρέπει να έχει έναν καθαρό στόχο. Αντίθετα, το Διαδίκτυο είναι μια ανθολογία στόχων, ένα είδος περιπάτου. Οι νέοι σήμερα μπορούν να συγκροτήσουν κινήματα; Πώς βλέπετε το μέλλον τους; Επειδή δεν είμαι άνθρωπος που δεν βλέπω το τέλος, θεωρώ πως οι νέοι θα καταλάβουν ότι αν δεν αποφασίσουν να αγωνιστούν διά ζώσης, δεν έχουν μέλλον. Εγώ ανήκω στην τελευταία γενιά που γνώρισα αυτό που λέμε προλεταριάτο κατά τον Μάρξ, τους εργαζόμενους δηλαδή που δεν μπορούσαν να γράψουν καλά-καλά το όνομά τους. Σήμερα δημιουργείται ένα νέο προλεταριάτο από εργαζόμενους με μάστερ. Είναι προφανές ότι όλοι αυτοί οι νέοι που έκαναν τόσες σπουδές και νομίζουν πως μπορούν να κατακτήσουν τα πάντα μέσα από το Διαδίκτυο και μέσα από κατ’ οίκον εργασία θα ανακαλύψουν ξαφνικά ότι είναι οι νέοι προλετάριοι και οι ηττημένοι της εποχής τους. Και η συνωμοσιολογία έχει θέση στο βιβλίο σας με τους αντιεμβολιαστές. Σας ανησυχεί ο ρόλος που παίζουν στη δημόσια σφαίρα, από τη στιγμή μάλιστα που συνδέονται άμεσα με την Ακροδεξιά; Εδώ αντιμετωπίζουμε ένα τεράστιο πρόβλημα, διότι αυτοί οι αντιεμβολιαστές και οι συνωμοσιολόγοι ουσιαστικά έχουν φορέσει μόνοι τους τον αντισυστημικό μανδύα. Αυτός ο αντισυστημικός μανδύας όμως, έτσι όπως έρχεται ανεπεξέργαστος, ωφελεί την  Άκρα Δεξιά και δυστυχώς αυτό το βλέπουμε σε όλη την Ευρώπη πλέον. Αυτή η επανάκαμψη της Ακροδεξιάς με ανησυχεί πάρα πολύ, αλλά με ανησυχεί ακόμα περισσότερο η μετάλλαξη της Αριστεράς πανευρωπαϊκά σε συστημικό κόμμα. Ας ρίξουμε μια ματιά γύρω μας στην Ευρώπη κι ας δούμε σε τι κατάσταση είναι η Αριστερά αυτή τη στιγμή. Χρειάζεται να καταλάβουμε ότι η Αριστερά έχει άλλους στόχους και, κυρίως, δεν είναι ακόμα ένα συστημικό κόμμα πλάι στα υπόλοιπα. Γι’ αυτό ο παλιός αριστερός Λάμπρος Ζήσης εμπλέκεται δυναμικά και στο νέο βιβλίο σας; Είναι τρόπον τινά το δικό σας alter ego, η μνήμη από τη δική σας παλιά Αριστερά; Από μια άποψη ο Λάμπρος Ζήσης είναι ίσως ο τελευταίος επιζών της παλιάς Αριστεράς. Αυτό το βλέπουμε και στο προηγούμενο μυθιστόρημά μου «Ο φόνος είναι χρήμα», και στο τελευταίο «Το κίνημα της αυτοκτονίας». Δεν θα έλεγα ότι είναι το alter ego μου, θα έλεγα ότι είναι ένας φίλος από τα παλιά. Είναι αυτοί οι λίγοι φίλοι από τα παλιά που μου έχουν μείνει ακόμα. Είναι ένα μουσειακό κομμάτι της παλιάς Αριστεράς ή, να το πω θετικά, είναι η συνείδηση της παλιάς Αριστεράς. Από το προηγούμενο βιβλίο σας έχετε διαβλέψει τη νέα οικονομική κρίση. Σήμερα, που η φτώχεια είναι στο κατώφλι πολλών ελληνικών σπιτιών, πώς διαγράφεται το σκηνικό, τι λέτε; Εμείς πιστέψαμε ότι το 2019-2020 είχε τελειώσει η οικονομική κρίση και είχαμε ανακάμψει.  Όταν ήρθε η πανδημία, θεωρήσαμε ότι η Covid ήταν ένα ατύχημα παγκοσμίως και όχι μόνο για τη χώρα μας. Τώρα όμως βλέπουμε μια άλλη πραγματικότητα. Βλέπουμε τι σημαίνουν οι συνέπειες ενός πολέμου ακόμα κι όταν δεν συμβαίνει στη χώρα μας. Φανταζόσασταν ότι θα ζήσουμε έναν πόλεμο ξανά στην Ευρώπη; Εδώ είναι ένα ερώτημα τρομερά κρίσιμο για όλους μας. Μετά από 77 χρόνια ειρήνης στην Ευρώπη, πιστέψαμε ότι είχαμε απαλλαγεί από τον εφιάλτη του πολέμου. Αυτό που ζούμε σήμερα έχει ορισμένες εξαιρετικά ενδιαφέρουσες πτυχές. Πρώτον, ότι τα 77 αυτά χρόνια μας όπλισαν με ένα είδος αμνησίας. Ξεχάσαμε τι σημαίνει πόλεμος. Δεύτερον, ότι αυτό που ζούσαμε επί77 χρόνια ήταν ένα πολύ ωραίο όνειρο ειρήνης και τώρα ξυπνάμε στην πραγματικότητα του πολέμου. Συνήθως λέμε «ξύπνησα σήμερα το πρωί από έναν εφιάλτη». Σ’ εμάς συνέβη το εντελώς αντίθετο. Ξυπνήσαμε από το όνειρο μπαίνοντας στον εφιάλτη. Πανδημία, φτώχεια, πόλεμος… Τι άλλο κακό μπορεί να μας βρει; Την τελευταία φορά που συνάντησα τον φίλο μου Αντρέα Καμιλέρι, ήταν η εποχή που συγκυβερνούσαν το Κίνημα των 5 αστέρων με τη Λέγκα του Βορρά. Τον ρώτησα λοιπόν «ποια είναι η γνώμη σου για την κυβέρνηση της Ιταλίας σήμερα;». Μου λέει: «Μπορώ να σου την πω με μία φράση: Νοσταλγώ τον Μπερλουσκόνι».  Όταν τον κοίταξα εμβρόντητος, μου λέει: «Άκου να δεις.  Όταν έγινε πρωθυπουργός ο Μπερλουσκόνι, είπαμε ότι χειρότερο κακό δεν μπορεί να μας βρει. Ε, λοιπόν, να που μας βρήκε». Και χαμογελώντας πρόσθεσε: «Πάντα υπάρχει το χειρότερο κακό, απλώς δεν μπορούμε να το προβλέψουμε». Γιατί νιώσατε την ανάγκη να αφιερώσετε το βιβλίο σας στη μνήμη του Αντρέα Καμιλέρι; Γιατί ο Αντρέα Καμιλέρι ήταν πολύ φίλος μου και γιατί ανήκε στη γενιά των αριστερών που περιγράφω στο βιβλίο μου. Μέχρι τα 93 του παρέμεινε αριστερός."
avgi.gr,https://www.avgi.gr/koinonia/411402_den-pigan-oi-martyres-toy-katigoritirioy-sti-diki-anablithike-gia-ton-dekembrio,ΚΟΙΝΩΝΙΑ, Δημήτρης Κούβελας / Δεν πήγαν οι μάρτυρες του κατηγορητηρίου στη δίκη - Αναβλήθηκε για τον Δεκέμβριο,2022-03-29T14:39:38+03:00,Αυγή Newsroom,"Για τις 13 Δεκεμβρίου 2022 αναβλήθηκε η δίκη του καθηγητή Φαρμακολογίας του ΑΠΘ Δημήτρη Κούβελα, ο οποίος παραπέμφθηκε να δικαστεί στο Β' Τριμελές Πλημμελειοδικείο Θεσσαλονίκης, κατηγορούμενος για διασπορά ψευδών ειδήσεων μέσω του Διαδικτύου Η πράξη αυτή αφορούσε ανάρτηση που είχε κάνει ο ίδιος τον Αύγουστο του 2021 στο Facebook, λίγες μέρες μετά το ισχαιμικό επεισόδιο που είχε υποστεί ο τότε υφυπουργός Πολιτικής Προστασίας και σημερινός υφυπουργός Εθνικής Άμυνας, Νίκος Χαρδαλιάς. Σε αυτήν αναφερόταν σε πιθανή παρενέργεια του εμβολίου κατά της COVID-19, που είχε κάνει ο υφυπουργός οκτώ μήνες νωρίτερα, και στην ανάγκη να υποβληθεί «κίτρινη κάρτα στον ΕΟΦ για δυνητική ανεπιθύμητη δράση του εμβολίου». Όπως περιγράφεται στο κλητήριο θέσπισμα, όσα έγραψε ο κ. Κούβελας σχετικά με την αιτιώδη σύνδεση του ισχαιμικού επεισοδίου του υφυπουργού με το εμβόλιο «ήταν ψευδή, καθόσον το καρδιακό επεισόδιο που είχε υποστεί ο ανωτέρω ήταν αναμενόμενη εξέλιξη της χρόνιας πάθησης που ο ασθενής ήδη είχε και όχι ανεπιθύμητη παρενέργεια του εμβολιασμού του με εμβόλιο κατά της COVID19 στο οποίο είχε προβεί προ οκταμήνου». «Οι ανωτέρω δε ψευδείς ειδήσεις, λόγω της ιδιότητας του κατηγορουμένου ως καθηγητής Κλινικής Φαρμακολογίας, προκάλεσαν φόβο για τον εμβολιασμό κατά της COVID19 σε αόριστο αριθμό ανθρώπων που έλαβαν γνώση της δημοσίευσής του, οι οποίοι αναγκάστηκαν λόγω του φόβου που δημιουργήθηκε για την αιτιώδη σύνδεση εμβολίου - ισχαιμικού επεισοδίου, να ματαιώσουν τον εμβολιασμό τους», επισημαίνεται στο ίδιο κλητήριο θέσπισμα. Το Δικαστήριο ανέβαλε την προγραμματισμένη για σήμερα δίκη επειδή απουσίαζαν μάρτυρες του κατηγορητηρίου και συγκεκριμένα ο θεράπων γιατρός του κ. Χαρδαλιά και ο πρόεδρος του Πανελλήνιου Ιατρικού Συλλόγου Αθανάσιος Εξαδάκτυλος. Η εκδίκαση προς στιγμήν ξεκίνησε κανονικά, με παρόντα τον κατηγορούμενο, ενώ στο βήμα ανέβηκε ο Κοσμήτορας της Σχολής Θετικών Επιστημών Υγείας του ΑΠΘ Θεόδωρος Δαρδαβέσης. Μετά την εξέτασή του όμως και με δεδομένη την απουσία των δύο άλλων μαρτύρων, το Δικαστήριο αποφάσισε την αναβολή της δίκης, με σχετική πρόταση της εισαγγελέως της έδρας, κρίνοντας ότι προκειμένου να διαμορφώσει η έδρα πλήρη δικανική άποψη θα πρέπει να εξεταστούν και οι απόντες μάρτυρες. Προηγουμένως, ο Κοσμήτορας του ΑΠΘ καταθέτοντας ως μάρτυρας ανέφερε μεταξύ άλλων τα εξής: «Όταν μία προσωπικότητα με αυτήν την ειδικότητα κάνει μία δημόσια δήλωση που είναι αμφίσημη δημιουργεί ερωτηματικά σε αδαείς που τον θαυμάζουν και τον εμπιστεύονται». Στο μεταξύ, έξω από τα Δικαστήρια της Θεσσαλονίκης συγκεντρώθηκαν από νωρίς υγειονομικοί που βρίσκονται σε καθεστώς αναστολής αλλά και αντιεμβολιαστές, εκφράζοντας, όπως είπαν, τη συμπαράστασή τους στον κατηγορούμενο καθηγητή."
avgi.gr,https://www.avgi.gr/koinonia/408491_poreia-antiemboliaston-sto-kentro-tis-polis,ΚΟΙΝΩΝΙΑ, Θεσσαλονίκη / Πορεία αντιεμβολιαστών στο κέντρο της πόλης,2022-02-20T16:20:07+02:00,Αυγή Newsroom,"Πορεία κατά του υποχρεωτικού εμβολιασμού πραγματοποίησαν το μεσημέρι αρνητές στο κέντρο της Θεσσαλονίκης. Οι αντιεμβολιαστές είχαν συγκεντρωθεί αρχικά στον Λευκό Πύργο, από όπου και ξεκίνησαν την πορεία τους σε κεντρικούς δρόμους της πόλης φωνάζοντας συνθήματα κατά των εμβολίων και της κυβέρνησης. Η πορεία κινήθηκε μέσω των οδών Παύλου Μελά, Τσιμισκή, Αγίας Σοφίας, Λεωφόρο Νίκης και κατέληξε στην πλατεία του Λευκού Πύργου. "
avgi.gr,https://www.avgi.gr/koinonia/407999_tria-sholia-peri-psekasmenon-katagrafis-thanaton-kai-antohis-toy-esy,ΚΟΙΝΩΝΙΑ," Τρία σχόλια περί ψεκασμένων, καταγραφής θανάτων και αντοχής του ΕΣΥ",2022-02-15T07:50:00+02:00,,"Από την αρχή των εμβολιασμών για Covid-19 και μετά, η κυβέρνηση και τα μιντιακά της αντηχεία καταγγέλλουν τους ""ψεκασμένους"" αντιεμβολιαστές ως υπεύθυνους για τη θηριώδη θνησιμότητα στη χώρα μας. Οι κυβερνητικοί παράγοντες παρουσιάζονταν ως φορείς του επιστημονικού ""ορθού λόγου"" απέναντι στον μαζικό παραλογισμό και στη συνωμοσιολογία. Αναδρομικά πια (γιατί με τα σχετικά υψηλά πλέον ποσοστά εμβολιασμού, συγκρίσιμα με πολλές άλλες χώρες της Ευρώπης, έχει περιοριστεί αυτή η δικαιολογία) η κυβέρνηση αυτοδιαψεύδεται σε ό,τι αφορά τον ορθολογισμό της. Μετά την υιοθέτηση από το υπουργείο Παιδείας προγραμμάτων της Ελληνικής Αγωγής, η οποία έχει παραγάγει, μεταξύ παρετυμολογιών τύπου Πορτόκαλος, διαλέξεων για τα 13 εκατομμύρια χρόνια των Ελλήνων και της ανάγνωσης αρχαίων ελληνικών σε σκύλους, σίγουρα συγκρίσιμες σε όγκο αντιεπιστημονικές ανοησίες με όλο το κύμα ""άρνησης του ιού"", δύσκολα μπορεί να πάρει κανείς σοβαρά την υποτιθέμενη αντίθεσή της στην παραεπιστήμη, την ψευδοεπιστήμη και τη συνωμοσιολογία. Η Ν.Δ. έβαλε στα ελληνικά σχολεία αυτό που ο Γιάννης Χάρης ονόμασε Τσαρλατανείο. Θα πει κανείς πως η Ν.Δ. έκανε αντιπρόεδρο και υπουργό αυτόν που έκανε καριέρα ως ιδιοκτήτης του κατά Χάρη Τσαρλατανείου, από μόνο του ένα γεγονός που δεν σε κατατάσσει ως οργανισμό στους μαχητικότερους των ορθολογιστών. Ο Κυριάκος Μητσοτάκης, σε πρόσφατη συνέντευξή του στον ΣΚΑΪ, ισχυρίστηκε πως: ""...Η αλήθεια είναι ότι κάποιοι από τους θανάτους οι οποίοι αναφέρονται είναι θάνατοι ασθενών οι οποίοι πεθαίνουν ενδεχομένως από άλλες αιτίες, με Covid, όχι από Covid. Προσέξτε αυτή τη διάκριση, γιατί εμείς ήμασταν πάντα οι πιο αυστηροί στην Ευρώπη στο πώς καταγράφαμε τους θανάτους"". Υπάρχει πράγματι μια συζήτηση σχετικά με την θνησιμότητα από Covid-19 στην εποχή της παραλλαγής  Όμικρον, δηλαδή τον τελευταίο έναν - ενάμιση μήνα. Καθώς ολοένα και μεγαλύτερο τμήμα του πληθυσμού είναι φορέας της «ηπιότερης» παραλλαγής  Όμικρον ή νόσησε / νοσεί από αυτήν, γίνεται δύσκολο να διακρίνει κανείς το ποιοι έχουν πεθάνει με Covid, όχι από Covid. Η συζήτηση είναι παλιότερη και παγκόσμια. Η ίδια η διαδικασία καταγραφής και απόδοσης θανάτων όπως δίνεται από τον ΠΟΥ είναι αναλυτική, όπως και του ECDC.  Όμως ο ισχυρισμός ότι η Ελλάδα είναι η πιο αυστηρή στην Ευρώπη στην καταγραφή χρήζει τεκμηρίωσης. Ο πρόεδρος του ΕΟΔΥ Θεοκλής Ζαούτης εξηγούσε τον Νοέμβριο πως «....η χώρα μας μέχρι σήμερα ακολουθεί το μοντέλο καταγραφής των θανάτων από κορωνοϊό που έχει ορίσει ο ΠΟΥ, σύμφωνα με τον οποίο, όσο διάστημα και να περάσει από την ημέρα εντοπισμού ενός κρούσματος, εάν ο ασθενής χάσει τη ζωή του, θεωρείται ότι έχει πεθάνει λόγω Covid. Αντίθετα, στη Βρετανία, εάν περάσουν 28 ημέρες και ο ασθενής χάσει μετά τη ζωή του, δεν θεωρείται θάνατος από κορωνοϊό. 'Εάν χρησιμοποιούσαμε το μοντέλο του Ηνωμένου Βασιλείου, θα είχαμε καταγράψει 20% λιγότερους θανάτους' ανέφερε χαρακτηριστικά ο πρόεδρος του ΕΟΔΥ, θέλοντας να δείξει ότι η στατιστική και η επιδημιολογία μάλλον είναι ένας σύνθετος παράγοντας σε μια πανδημία...». Δηλαδή η Ελλάδα είναι πιο αυστηρή από το Ηνωμένο Βασίλειο ειδικά, και όχι γενικά από άλλες ευρωπαϊκές χώρες. Με βάση τους εν χρήσει ορισμούς των θανάτων από Covid το 2020, τουλάχιστον, η Ελλάδα δεν έμοιαζε να είναι από τις χώρες της Ε.Ε. που απέδιδαν ευκολότερα θανάτους στην Covid-19. Οι πλεονάζοντες θάνατοι πάντως στην Ελλάδα το 2021 ήταν περί τους 16.000 και η αύξηση της θνησιμότητας -που έφτασε σε μεταπολεμικά επίπεδα ρεκόρ- ήταν η μεγαλύτερη από την Κατοχή. Αυτό είναι ένα μέτρο που δεν επιδέχεται αμφισβήτηση και με βάση το οποίο η θνησιμότητα τον Ιανουάριο - Φεβρουάριο του 2022 θα μετρηθεί όταν θα εκδώσει η ΕΛ.ΣΤΑΤ. τα στοιχεία θανάτων των πρώτων εβδομάδων, περί τον Μάρτιο - Απρίλιο. O κορωνοϊός έχει δύο τρόπους που επιτίθεται: ο ένας είναι η λοίμωξη των πασχόντων και ο άλλος είναι η επιβάρυνση των συστημάτων Υγείας. Η ηπιότερη  Όμικρον έδειξε πόσο θανατηφόρος είναι και ο δεύτερος, έμμεσος τρόπος. Η θνησιμότητα από καθυστερήσεις και ματαιώσεις χειρουργείων, εξάντληση του προσωπικού και έλλειψη κλινών, είναι και αυτή πανδημική θνησιμότητα. Και μάλιστα θνησιμότητα που θα μπορούσε να περιοριστεί αν είχε ενισχυθεί σοβαρά το ΕΣΥ. Η θνησιμότητα από Covid-19 την εποχή της  Όμικρον μοιάζει να είναι μέτρο της ρωμαλεότητας των συστημάτων Υγείας κάθε χώρας. Και εκεί είμαστε μεταξύ των ευρω-ουραγών. * Ο Μιχάλης Παναγιωτάκης είναι δημοσιογράφος  "
avgi.gr,https://www.avgi.gr/diethni/407984_antiemboliastes-shediazan-enopli-epithesi-se-astynomikoys,ΔΙΕΘΝΗ, Καναδάς / Αντιεμβολιαστές σχεδίαζαν ένοπλη επίθεση σε αστυνομικούς ,2022-02-14T22:23:56+02:00,Αυγή Newsroom,"Η αστυνομία στην καναδική επαρχία της Αλμπέρτα διέλυσε τη Δευτέρα μια ομάδα ατόμων που σκόπευαν να χρησιμοποιοήσουν ένοπλη βία κατά τον αστυνομικών, για να στηρίξουν τον αποκλεισμό φορτηγατζήδων σε μια μεθοριακή διάβαση με τις Ηνωμένες Πολιτείες. Σύμφωνα με την Βασιλική Καναδική Εφιππη Αστυνομία συνελήφθησαν 11 άτομα και κατασχέθηκαν 13 μακρύκαννα όπλα καθώς, πιστόλια, αλεξίσφαιρα γιλέκα και μεγάλη ποσότητα πυρομαχικών. Οι συλληφθέντες σκόπευαν σύμφωνα με την αστυνομία να χρησιμοποιήσουν ένοπλη βία κατά της αστυνομίας εάν γινόταν οποιαδήποτε προσπάθεια να διακοπεί ο αποκλεισμός. Η ένταση συνεχίζεται στον Καναδά, παρά το ότι χθες άνοιξε και πάλι η γέφυρα Αμπάσαντορ, ένας στρατηγικός σημασίας οδικός άξονας με τις ΗΠΑ. Παράλληλα, η επαρχία του Οντάριο ανακοίνωσε ότι καταργεί το εμβολιαστικό πάσο ενώ ο πρωθυπουργός της χώρας, Τζάστιν Τριντό, ετοιμάζεται να απευθυνθεί εκ νέου στο έθνος σήμερα το απόγευμα. Σύμφωνα με πηγές του δημόσιου τηλεοπτικού δικτύου CBC ο Τριντό ετοιμάζεται να θέσει σε εφαρμογή τον νόμο περί έκτακτης ανάγκης, ο οποίος χρησιμοποιείται σε περιπτώσεις «εθνικής κρίσης» και δίνει στην ομοσπονδιακή κυβέρνηση διευρυμένες εξουσίες ώστε να επιβάλει προσωρινά «έκτακτα μέτρα», χωρίς να χρειάζεται τη σύμφωνη γνώμη των τοπικών αρχών. Την Παρασκευή ο Τριντό είχε δηλώσει ότι «εξετάζονταν όλες οι επιλογές» για να μπει τέλος στους «παράνομους» αποκλεισμούς που βλάπτουν τη χώρα και την οικονομία της. Την Κυριακή συγκάλεσε εκτάκτως υπουργικό συμβούλιο και σήμερα αναμένεται ότι θα μιλήσει με τους πρωθυπουργούς όλων των επαρχιών. Ο νόμος περί μέτρων έκτακτης ανάγκης έχει ενεργοποιηθεί μόνο μία φορά στο παρελθόν σε καιρό ειρήνης (τότε ονομαζόταν νόμος μέτρων πολέμου), από τον πατέρα του Τζάστιν Τριντό, τον Οκτώβριο του 1970. Η κυβέρνηση του Πιερ Έλιοτ Τριντό επικαλέστηκε αυτόν τον νόμο για να στείλει στρατό στο Κεμπέκ και να λάβει μια σειρά μέτρων μετά την απαγωγή, από το Απελευθερωτικό Μέτωπο του Κεμπέκ, του Βρετανού εμπορικού επιτετραμμένου, του Τζέιμς Ρίτσαρντ Κρος, καθώς και ενός υπουργού της τοπικής κυβέρνησης, του Πιερ Λαπόρτ. Ο Κρος απελευθερώθηκε έπειτα από διαπραγματεύσεις αλλά ο υπουργός βρέθηκε νεκρός στο πορτ-μπαγκάζ ενός αυτοκινήτου."
avgi.gr,https://www.avgi.gr/diethni/407759_proeklogikos-astynomikos-kloios-stin-apsida-toy-thriamboy,ΔΙΕΘΝΗ, Γαλλία / Προεκλογικός αστυνομικός κλοιός στην Αψίδα του Θριάμβου,2022-02-12T10:15:00+02:00,Αργύρης Παναγόπουλος,"Δύο μήνες πριν από τον πρώτο γύρο των προεδρικών εκλογών στις 10 Απριλίου, ο Πρόεδρος Εμανουέλ Μακρόν βρίσκεται αναγκασμένος να κινητοποιήσει μεγάλες αστυνομικές δυνάμεις για να αποτρέψει την πολιορκία του Παρισιού και άλλων πόλεων αρχικά από τους αντιεμβολιαστές, τους αρνητές των πιστοποιητικών εμβολιασμού και υγείας και τη λαϊκιστική Ακροδεξιά, στους οποίους όμως φαίνεται να προστίθενται τα Κίτρινα Γιλέκα και πολλοί άλλοι που βάζουν κοινωνικά αιτήματα, με αιχμή τη στήριξη των πολιτών από την εκτίναξη του ενεργειακού κόστους και τις ανατιμήσεις, αφού οι 14 νέοι «πράσινοι» στην κολυμπήθρα του Μακρόν πυρηνικοί αντιδραστήρες των 50 δισ. και τα 50 παράκτια αιολικά πάρκα, κυρίως στις ανεμοδαρμένες ακτές του Ατλαντικού, θα αργήσουν να τροφοδοτούν με φθηνή ενέργεια τα νοικοκυριά. Το Καραβάνι της Ελευθερίας με τα φορτηγά, τα τροχόσπιτα, τα ιδιωτικά οχήματα και τις μοτοσικλέτες θα πρέπει να περάσει βέβαια από τα μπλόκα που έχουν στηθεί στα διόδια, γιατί αν επιλέξει να μετακινηθεί από τους επαρχιακούς δρόμους, θα μπλοκάρει για μέρες ή εβδομάδες στις χιλιάδες κυκλικές νησίδες και τις εισόδους των εμπορικών κέντρων. Μέχρι χθες το απόγευμα Διοικητικό Δικαστήριο του Παρισιού θα έπρεπε να αποφασίσει εάν η Πόλη του Φωτός θα μπορούσε να καταληφθεί στο σαββατοκύριακο από τους διαδηλωτές, η αστυνομία προετοιμαζόταν για τη διάλυση αυτοσχέδιων οδοφραγμάτων, ενώ είναι ευρέως γνωστές οι απόψεις του Μακρόν για τους ανεμβολίαστους, όπως και το τι ψηφίζουν στις κάλπες. Την ίδια στιγμή, η κυβέρνηση αποφάσισε την κατάργηση της υποχρεωτικής χρήσης της μάσκας για τους κλειστούς δημόσιους χώρους, εκτιμώντας πως είναι αρκετή η επίδειξη του πιστοποιητικού εμβολιασμού, ενώ διατηρείται η χρήση της μάσκας στα δημόσια μέσα μεταφοράς και στους κλειστούς χώρους όπου δεν απαιτείται το πιστοποιητικό εμβολιασμού. Κουτοπόνηρα όμως το μέτρο αυτό θα ισχύει από τις 28 Φεβρουαρίου, όταν θα τελειώνει η περίοδος του καρναβαλιού και κυρίως το καρναβάλι της Νίκαιας, το τρίτο στον κόσμο, του οποίου τη διοργάνωση επέτρεψε μεγαλοπρεπώς η γαλλική κυβέρνηση αδιαφορώντας για τις συνέπειες από τη συγκέντρωση δεκάδων, εάν όχι εκατοντάδων χιλιάδων ανθρώπων από μεγάλο τμήμα της χώρας. Ορισμένοι επιστήμονες του ιατρικού τομέα προειδοποίησαν μάλιστα για πιθανή έξαρση της διασποράς από τις αρχές Μαρτίου με άξονα την Κυανή Ακτή και τη νότια Γαλλία. Ανησυχίες που φαίνεται ότι επιβεβαιώθηκαν και από την επικεφαλής των επιστημόνων του Παγκόσμιου Οργανισμού Υγείας (ΠΟΥ) Σούμια Σουαμινάθαν, η οποία προειδοποίησε ότι δεν φτάσαμε στο τέλος της πανδημίας, γιατί θα υπάρξουν και άλλες παραλλαγές του κορωνοϊού. Από την άλλη πλευρά του Ατλαντικού, πάντως, άρχισαν να εκφράζονται και πολιτικού τύπου ανησυχίες -γιατί οι υγειονομικές είναι προφανείς- ότι το μεγάλο συνονθύλευμα ρατσιστών, ισλαμόφοβων, αντισημιτισμών, συνωμοσιολόγων της Qanon και λίγων μικρών οργανώσεων και περιθωριακών κομμάτων που συμμετέχει στο Καραβάνι της Ελευθερίας του Καναδά μπορεί να μετατραπεί σε ένα νέο λαϊκιστικό κίνημα-κόμμα, αναβιώνοντας τον τραμπισμό σε μια κοινωνία που διατηρεί για ιστορικούς λόγους και μια ισχυρή ευρωπαϊκή, παρά αμερικανική υπόσταση, μια και δεν λείπουν διαδηλωτές με συνθήματα και σημαίες υπέρ του Τραμπ και βαθυστόχαστα πολιτικά πλακάτ που αναγράφουν «Κιμ Γιονγκ Τριντό» και «Καναδάς=Κομμουνιστική Δικτατορία». «Δημιουργήσαμε ένα παγκόσμιο κίνημα» τόνισε ο Λόιντ Μπρουμπάχερ, ένας από τους οδηγούς φορτηγών και εκ των πρωταγωνιστών του Καραβανιού, ακροδεξιός και θαυμαστής του Τραμπ, όπως δεν κουράζεται να λέει περήφανα. Από την άλλη πλευρά της γέφυρας Αμπάσαντορ, ο Λευκός Οίκος δηλώνει ότι είναι έτοιμος να προσφέρει «πλήρη και απόλυτη βοήθεια», εξάγοντας τη γνωστή συνταγή της δημοκρατίας εναντίον του Καραβανιού της Ελευθερίας.  "
avgi.gr,https://www.avgi.gr/diethni/407657_pethane-o-iologos-poy-anakalypse-aids-kai-thermos-antiemboliastis,ΔΙΕΘΝΗ, Λικ Μοντανιέ / Πέθανε ο ιολόγος που ανακάλυψε το AIDS και θερμός αντιεμβολιαστής,2022-02-10T20:38:42+02:00,Αυγή Newsroom,"Ο Λικ Μοντανιέ, βραβευμένος με Νόμπελ Ιατρικής πέθανε σε ηλικία 89 ετών. Ο Γάλλος ιολόγος είχε τιμηθεί με Νόμπελ Ιατρικής το 2008, όταν κατάφερε να απομονώσει τον ιό HIV. Η ανακάλυψή του επιτάχυνε την ανακάλυψη των τεστ για το AIDS και των αντιρετροϊκών φαρμάκων που παρατείνουν τη ζωή των ασθενών. Είχε γεννηθεί το 1932. Σταδιακά απομονώθηκε από την επιστημονική κοινότητα, λόγω των αμφιλεγόμενων θεωριών που εξέφραζε ή ασπάστηκε. Υπήρξε σφοδρός επικριτής των χειρισμών των κυβερνήσεων στο θέμα του κορωνοϊού, υποστηρίζοντας ότι πρόκειται για «υγειονομική δικτατορία». Ήταν ενάντια στον εμβολιασμό κατά του κορωνοϊού, αλλά και κατά του εμβολιασμού των παιδιών καθώς τα θεωρούσε «έγκλημα» χαρακτηρίζοντάς τα «περιττά, επικίνδυνα και αναποτελεσματικά». Μάλιστα το 2020, είχε υποστηρίξει ότι ο SARS-CoV-2 κατασκευάστηκε από τον άνθρωπο σε εργαστήριο και ότι μπορεί να ήταν το αποτέλεσμα μιας προσπάθειας δημιουργίας εμβολίου για το HIV/AIDS.Είχε ισχυριστεί επίσης ότι ο αυτισμός προκαλείται από μόλυνση και μάλιστα διεξήγαγε πειράματα για να το αποδείξει, καταλήγοντας ότι τα αντιβιοτικά μπορούν να θεραπεύσουν την ασθένεια. Πίστευε επίσης ότι ένας οργανισμός με καλό ανοσοποιητικό σύστημα μπορεί να καταπολεμήσει τον HIV μόνο με την κατάλληλη δίαιτα. Αυτές οι απόψεις του τον είχε ως αποτέλεσμα να απομονωθεί από την επιστημονική κοινότητα και να μετατραπεί ως «ήρωας» για τους αντιεμβολιαστές. Le professeur Luc Montagnier, prix Nobel de médecine 2008, s'est éteint paisiblement le 8 février 2022 en présence de ses enfants.18 août 1932 - 8 février 2022Paix à l'âme de ce grand homme pic.twitter.com/lNMhvg5FSB O βραβευμένος επιστήμονας είχε εργαστεί σε πολλά επιστημονικά ιδρύματα. Υπήρξε ομότιμος διευθυντής έρευνας στο CNRS, καθηγητής στο Ινστιτούτο Παστέρ, διευθυντής του Κέντρου Μοριακής και Κυτταρικής Βιολογίας στο Queens College του City University της Νέας Υόρκης και διευθυντής ερευνητικού ινστιτούτου στο Πανεπιστήμιο Jiao-tong της Σαγκάης. Υποστήριξε, επίσης, μέσω της έρευνάς του την Ακαδημία Επιστημών, αλλά και την Εθνική Ακαδημία Ιατρικής."
avgi.gr,https://www.avgi.gr/diethni/407307_oxygono-gia-tin-proodeytiki-eyropi-i-niki-toy-kosta,ΔΙΕΘΝΗ, Πορτογαλία / Οξυγόνο για την προοδευτική Ευρώπη η νίκη του Κόστα,2022-02-07T09:00:00+02:00,Αργύρης Παναγόπουλος,"Η θριαμβευτική νίκη του Αντόνιο Κόστα στην Πορτογαλία απέδειξε ότι οι προοδευτικές δυνάμεις που μάχονται τις νεοφιλελεύθερες πολιτικές μπορούν να κερδίσουν την εμπιστοσύνη των πολιτών και να αποκτήσουν ακόμη και την απόλυτη πλειοψηφία. Ιδιαιτέρως, μάλιστα όταν κερδίζουν τις εκλογές με αριστερές πολιτικές και απευθύνονται στον κόσμο της Αριστεράς και της προόδου διαψεύδοντας τις δημοσκοπήσεις και την καταστροφολογία της Δεξιάς και της Ακροδεξιάς. Η νίκη του Κόστα αποτέλεσε οξυγόνο για την Ευρώπη, που προσπαθεί να ξεπεράσει το Σύμφωνο Σταθερότητας και την προηγούμενη λογιστική πολιτική των Βρυξελλών, που πλήγωσε όλη τη νότια Ευρώπη, αλλά και μια απάντηση στην αντιμετώπιση της πανδημίας και στους αντιεμβολιαστές. Επιπλέον, είναι σαφές ότι η νίκη του Κόστα ξεκινά με ένα βάθος οκταετίας, εάν αναλογιστούμε ότι η νέα κυβέρνηση που θα παρουσιαστεί την τελευταία εβδομάδα του Φεβρουαρίου θα προχωρήσει, όχι μόνο με την απόλυτη πλειοψηφία, αλλά και μέσα σε ένα ιδιαίτερα θετικό οικονομικό πλαίσιο, όπως έδειξε η ιστορική άνοδος της ανάπτυξης κατά 4,9% το 2021, ύστερα από ύφεση 8,4% το 2020. Αυτό δεν σημαίνει βεβαίως πως οι Σοσιαλιστές δεν θα πρέπει να ακούσουν τις φωνές των εργαζομένων από πολλούς τομείς, και κυρίως της Υγείας, που ζητούν προσλήψεις και αυξήσεις μπροστά στις ανατιμήσεις. Ο Κόστα απευθύνθηκε στους προοδευτικούς και αριστερούς πολίτες και οδήγησε τη ριζοσπαστική Αριστερά σε μεγάλη ήττα, γιατί οι μισοί ψηφοφόροι της αναγνώρισαν στους Σοσιαλιστές τη δύναμη που θα προστατεύσει τα δικαιώματά τους, αδιαφορώντας για τον γενικόλογο πολλές φορές καταγγελτικό λόγο της. Τη ίδια στιγμή, είχαμε μια ριζοσπαστικοποίηση του συντηρητικού χώρου σε περισσότερο ακροδεξιές και νεοφιλελεύθερες τάσεις σε σχέση με τα δύο παραδοσιακά κόμματα της πορτογαλικής Κεντροαριστεράς. Στις κάλπες έχασαν αυτοί που μπροστά στους πολίτες εμφάνιζαν μια περισσότερο «κεντρώα» πολιτική και στρατηγική, όπως η ριζοσπαστική Αριστερά σε σχέση με τον Κόστα και η Κεντροδεξιά σε σχέση με την υπερ-νεοφιλελεύθερη Δεξιά και την Ακροδεξιά. Σε ό,τι αφορά τον προοδευτικό χώρο, ο Κόστα, με τον αριστερό του λόγο, τη μεγαλύτερη αύξηση του κατώτατου μισθού στην ιστορία της χώρας, στα 705 ευρώ, για 880.000 εργαζόμενους από την 1η Ιανουαρίου, τις δεσμεύσεις του για περαιτέρω άνοδο κατά σχεδόν 50 ευρώ το έτος, στα 900 ευρώ έως το 2026, την πρόθεσή του να υιοθετήσει την τετραήμερη εβδομάδα εργασίας και την προοπτική ενίσχυσης της οικονομίας της χώρας με τα 16 δισ. του ταμείου ανάκαμψης, λεηλάτησε στην πράξη την ψήφο των κομμάτων της ριζοσπαστικής Αριστεράς καθιστώντας ανώφελη κάθε συζήτηση γιατί η χώρα οδηγήθηκε στις κάλπες ή ότι η ριζοσπαστική Αριστερά θα αποτελέσει ανάχωμα στην άνοδο των ακροδεξιών. To Σοσιαλιστικό Κόμμα με 41,68% και άνοδο 5,34% σε σχέση με τις εκλογές του 2019 κέρδισε την απόλυτη πλειοψηφία στη Βουλή, κερδίζοντας επίσης σχεδόν 340.000 ψήφους, πλησιάζοντας τις περίπου 350.000 ψήφους που έχασαν το Μπλόκο, το Πορτογαλικό Κ.Κ. και οι Πράσινοι, με το Μπλόκο και το Πορτογαλικό Κ.Κ. να χάνουν τη μισή Κοινοβουλευτική Ομάδα τους και τους Πράσινους να μένουν εκτός Βουλής. Άλλες περίπου 93.000 ψήφους έχασε και το προοδευτικό φιλοζωικό ΡΑΝ. Οι δημοσκοπήσεις είχαν προβλέψει την πτώση των κομμάτων της ριζοσπαστικής Αριστεράς, αλλά «μυστηριωδώς» όχι την άνοδο των Σοσιαλιστών, όταν ιστορικά είναι γνωστό ότι η άνοδός του ενός σημαίνει την πτώση του άλλου. Το δεξιό PDS κατάφερε να σημειώσει οριακή άνοδο 0,4%, μόλις στο 27,8% ή κατά 40.000 ψήφους, ενώ το άλλο ιστορικό δεξιό κόμμα, το CDS-PP, βούλιαξε στο 1,61%, χάνοντας 135.000 και τους πέντε βουλευτές του, για να μείνει εκτός Βουλής, με αποτέλεσμα να διαψευστούν όλες οι δημοσκοπήσεις για «τεχνική ισοπαλία» του PDS με τους Σοσιαλιστές, όταν μάλιστα η διαφορά τους πλησίασε τις 14 μονάδες. Η εκτίναξη του ακροδεξιού Chega στο 7,15%, με άνοδο 5,86% και επιπλέον 317.000 ψήφους, και η ισχυρή άνοδος της νεοφιλελεύθερης Φιλελεύθερης Πρωτοβουλίας IL στο 4,98%, με άνοδο 3,69%, ή κατά 200.000 ψήφους, επιβεβαίωσαν τις εκτιμήσεις των δημοσκοπήσεων. Ορισμένοι στην Πορτογαλία προεξόφλησαν την αυτοκτονία και το τέλος της ριζοσπαστικής Αριστεράς στη Λισσαβώνα, παραβλέποντας το γεγονός ότι στις περιόδους αριστερής πολιτικής του Σοσιαλιστικού Κόμματος γεμίζουν οι κάλπες του και σε περιόδους μετριοπαθούς ή συντηρητικής πολιτικής του γεμίζουν οι κάλπες κυρίως του Μπλόκου της Αριστεράς, με βάση τα εκλογικά αποτελέσματα της τελευταίας εικοσαετίας. Η μάχη στον προοδευτικό χώρο στην Πορτογαλία διεξάγεται κυρίως για την ηγεμονία των προοδευτικών και αριστερών ψηφοφόρων και όχι των αποκαλούμενων κεντρώων. Υπάρχει μια μεγάλη ιστορική διαφορά ανάμεσα στον σοσιαλισμό της Ιβηρικής Χερσονήσου, και όχι μόνο, και την Ελλάδα, γιατί τα σοσιαλιστικά κόμματα είναι «κόκκινα» και θεωρούνται στη συνείδηση του κόσμου και του πολιτικού συστήματος τμήμα της Αριστεράς. Αυτό ισχύει και για το Σοσιαλιστικό Κόμμα της Πορτογαλίας, που ιδρύθηκε μόλις στις 19 Απριλίου του 1973 στη Γερμανία, με μικρή διαφορά από το «πράσινο» ΠΑΣΟΚ που ίδρυσε στις 3 Σεπτεμβρίου του 1974 ο Ανδρέας Παπανδρέου, που για να φτάσει στο 48% δεν κουραζόταν να δηλώνει ότι δεν ανήκει στην Αριστερά. Για τα θύματα του νεοφιλελευθερισμού και του Μνημονίου ο Κόστα έσωσε τη χώρα και το εισέπραξε στις κάλπες. Τα τρία κόμματα της ριζοσπαστικής Αριστεράς και της οικολογίας θα πρέπει να επανασχεδιάσουν την πολιτική και τη στρατηγική τους Αρέσει δεν αρέσει, ο Κόστα κέρδισε τις εκλογές στην Πορτογαλία σαν αριστερός και απευθύνθηκε και κέρδισε τον κόσμο της Αριστεράς και τους προοδευτικούς πολίτες, που όχι μόνο εγκατέλειψαν, κυρίως το Μπλόκο και δευτερεύοντος το Πορτογαλικό Κ.Κ., αλλά και ορισμένους που αυτή τη φορά ξεβολεύτηκαν από τον καναπέ που είχαν καθίσει το 2019 και έτρεξαν στις κάλπες μπροστά στον πανικό που τροφοδότησαν οι δημοσκοπήσεις για «τεχνική ισοπαλία» των Σοσιαλιστών με τη Δεξιά. Η άνοδος της συμμετοχής στις εκλογές κατά 9% οφείλεται κυρίως στην επιστροφή των προοδευτικών και αριστερών ψηφοφόρων στις κάλπες και δευτερευόντως στη νεανική ψήφο, που εκφράστηκε δυστυχώς διαμέσου της υπερ-νεοφιλελεύθερης IL και της Ακροδεξιάς. Οι εκλογές της προηγούμενης Κυριακής απλώς επισφράγισαν το στρατηγικό λάθος της ριζοσπαστικής Αριστεράς να επιλέξει να μη λερώσει τα χέρια της με την κυβερνητική εξουσία τον Οκτώβριο του 2015, επηρεασμένη σε μεγάλο βαθμό από τις εξελίξεις στην Ελλάδα το καλοκαίρι του 2015. Αντί να αποτελέσουν μέρος της λύσης στην Πορτογαλία, το Μπλόκο, το Κ.Κ. και οι Πράσινοι επέλεξαν, και μάλιστα με χωριστές συμφωνίες, την κυβέρνηση μειοψηφίας των Σοσιαλιστών του Κόστα. Για τα θύματα του νεοφιλελευθερισμού και του Μνημονίου ο Κόστα έσωσε τη χώρα και το εισέπραξε στις κάλπες τη στιγμή που απειλήθηκε το μέλλον τους από τον κίνδυνο της επιστροφής της Δεξιάς. Ο Πάμπλο Ιγκλέσιας, όπως και ο Αλέξης Τσίπρας, ήξεραν ότι, για να βγουν οι χώρες τους από τη μνημονιακή πολιτική και να έχουν ένα μέλλον, η Αριστερά έπρεπε να βρίσκεται στην κυβέρνηση και στη λήψη των αποφάσεων. Στη Λισσαβώνα, τα κόμματα της ριζοσπαστικής Αριστεράς επέλεξαν μια άλλη στρατηγική, που την πλήρωσαν με καθυστέρηση στις κάλπες. Δεν είναι τυχαίο ότι ο Κόστα έχει επιλέξει εδώ και χρόνια ως συνομιλητή του στην Ελλάδα κάποιον που δεν ανήκει στην πολιτική οικογένεια των Ευρωπαίων Σοσιαλιστών και Δημοκρατών, αλλά τον εκπρόσωπο του Συνασπισμού Ριζοσπαστικής Αριστεράς, διότι αναγνωρίζει τις κοινές πολιτικές και στρατηγικές επιδιώξεις ανάμεσα στο δύο κόμματα για το μέλλον των χωρών τους και της Ευρώπης. «Οι απόλυτες πλειοψηφίες δεν άφησαν καλές αναμνήσεις στην Πορτογαλία» τόνισε η συντονίστρια του Μπλόκου βγαίνοντας από τη συνάντησή της με τον Πρόεδρο της Δημοκρατίας Μαρσέλο Ρεμπέλο Ντε Σόουσα, ενώ ο σεχταρισμός με τον οποίο το Πορτογαλικό Κ.Κ. ανέλυσε τα εκλογικά αποτελέσματα αποτελεί ένα λανθασμένο σημείο εκκίνησης για την επόμενη ημέρα της ήττας. Τα τρία κόμματα της ριζοσπαστικής Αριστεράς και της Οικολογίας στην Πορτογαλία θα πρέπει σίγουρα να επανασχεδιάσουν την πολιτική και τη στρατηγική τους, γιατί το επόμενο διάστημα δεν θα λείψουν οι μεγάλες προκλήσεις, όπως δείχνει και ο αναβρασμός σε μεγάλες κατηγορίες εργαζομένων και η πρόσφατη μεγάλη πορεία των ντελιβεράδων στο κέντρο της Λισσαβώνας. Ας μην ξεχνάμε ότι τόσο για τους νικητές Σοσιαλιστές όσο και για την ηττημένη ριζοσπαστική Αριστερά το τέλος της Ιστορίας δεν έφθασε ούτε στην Πορτογαλία ούτε σε καμιά άλλη γωνιά της γης και ότι ο δρόμος για έναν δικαιότερο κόσμο είναι αρκετά μακρύς."
avgi.gr,https://www.avgi.gr/diethni/407175_stoys-dromoys-gia-ogdoi-mera-oi-antiemboliastes-odigoi-fortigon,ΔΙΕΘΝΗ, Καναδάς / Στους δρόμους για όγδοη μέρα οι αντιεμβολιαστές οδηγοί φορτηγών,2022-02-04T23:19:54+02:00,Αυγή Newsroom,"Συνεχίζεται για 8η μέρα η διαμαρτυρία των φορτηγατζήδων κατά του υποχρεωτικού εμβολιασμού στην πρωτεύουσα Οτάβα του Καναδά με την αστυνομία να δηλώνει σήμερα ότι θα λάβει μέτρα. Σύμφωνα με την αστυνομία ο αποκλεισμός της πόλης είναι καλά οργανωμένος και χρηματοδοτείται από συμπαθούντες από τις ΗΠΑ. Εκατοντάδες ακόμη φορτηγατζήδες σχεδιάζουν να εισέλθουν στην πόλη το Σαββατοκύριακο, σύμφωνα με τον επικεφαλής της αστυνομίας που δήλωσε ότι «είναι μια όλο και πιο ασταθής και όλο και πιο επικίνδυνη διαδήλωση». Πρόσθεσε ότι οι διαδηλωτές «παραμένουν εξαιρετικά οργανωμένοι, καλά χρηματοδοτημένοι, εξαιρετικά αφοσιωμένοι στην αντίσταση σε όλες τις προσπάθειες να τερματιστεί η διαδήλωση με ασφάλεια», σύμφωνα με τα όσα μεταδίδει το Reuters. Ορισμένοι θέλουν να τερματιστεί η ομοσπονδιακή εντολή για τον υποχρεωτικό εμβολιασμό για τους διασυνοριακούς φορτηγατζήδες, ενώ άλλοι επιμένουν να παραιτηθεί ο φιλελεύθερος πρωθυπουργός Τζάστιν Τρουντό με το σκεπτικό ότι υπερέβη την εξουσία του επιβάλλοντας περιορισμούς για την αντιμετώπιση της πανδημίας. Στη δυτική επαρχία της Αλμπέρτα, όπου οι φορτηγατζήδες έχουν αποκλείσει μια σημαντική συνοριακή διάβαση με τις Ηνωμένες Πολιτείες σε μια παρόμοια διαμαρτυρία, ο πρωθυπουργός Τζέισον Κένεϊ δήλωσε ότι οι υπουργοί θα συναντηθούν στις αρχές της επόμενης εβδομάδας για να αρχίσουν να αίρουν τους περιορισμούς. «Μπορούμε και πρέπει να συνεχίσουμε τη ζωή μας, να αποκαταστήσουμε τις ελευθερίες μας και να ζήσουμε με χαρά, όχι με φόβο», έγραψε στο Twitter. Ο επικεφαλής της αστυνομίας δήλωσε ότι τόσο ο ίδιος, όσο και άλλοι αξιωματούχοι δέχονται απειλές κατά της ζωής του, και παρομοίασε τη διαμαρτυρία με την εξέγερση της 6ης Ιανουαρίου 2021 στην Ουάσινγκτον, και την εισβολή στο Καπιτώλιο. Ο πρώην πρόεδρος των ΗΠΑ, Ντόνταλντ Τραμπ δήλωσε ότι οι φορτηγατζήδες «διαμαρτύρονται ειρηνικά για τις σκληρές πολιτικές του ακροαριστερού τρελού Τζάστιν Τριντό, ο οποίος έχει καταστρέψει τον Καναδά με τους παράλογους περιορισμούς για τον κορωνοϊό». Οι φορτηγατζήδες εκτοξεύουν απειλές κατά δημοσιογράφων, κατά υγειονομικών ενώ στοχοποιούν φυλετικές μειονότητες. Ο αρχηγός της Αστυνομίας δήλωσε ότι «το μίσος, η βία, οι παράνομες πράξεις που υπέστησαν οι κατοικίες και οι επιχειρήσεις της Οτάβα την τελευταία εβδομάδα είναι απαράδεκτες». Έγινε γνωστό ότι προετοιμάζονται αποκλεισμοί στην πόλη του Κεμπέκ και στο Τορόντο, όπου οι αρχές έκλεισαν την πρόσβαση στα κέντρα των πόλεων."
avgi.gr,https://www.avgi.gr/politiki/407053_einai-gnosto-poios-ehei-entharrynei-sti-thessaloniki-kirygmata-misoys,ΠΟΛΙΤΙΚΗ, Νάσος Ηλιόπουλος / Είναι γνωστό το ποιος έχει ενθαρρύνει στη Θεσσαλονίκη κηρύγματα μίσους,2022-02-03T17:26:16+02:00,Αυγή Newsroom,"Διασύνδεση του 23χρονου - που εμπλέκεται στη δολοφονία του 19χρονου Άλκη - με ακροδεξιά και αντιεμβολιαστές θα διερευνήσει η ΕΛΑΣ όπως ανέφερε ο Γιάννης Οικονόμου, με τον ΣΥΡΙΖΑ - ΠΣ να υπενθυμίζει τον «βίο και την πολιτεία» της ΝΔ. Συγκεκριμένα, ο κυβερνητικός εκπρόσωπος ερωτήθηκε «για το αν βλέπει η κυβέρνηση κάποιες διασυνδέσεις αυτών των ατόμων που συμμετείχαν σε αυτήν την άγρια επίθεση και με άλλα γεγονότα. Για παράδειγμα, με τα άγρια επεισόδια που είχαμε στα ΕΠΑΛ, όπως θυμόμαστε, πριν από κάποιος μήνες ή με ομάδες αντιεμβολιαστών, οι οποίες έχουν προχωρήσει και σε προπηλακισμούς». Ο Γιάννης Οικονόμου απάντησε ότι «η Ελληνική Αστυνομία θα διερευνήσει την υπόθεση σε όλο της το βάθος. Θα αναζητήσει συνδέσεις σαν κι αυτές που περιγράψατε και την εμπλοκή και άλλων ανθρώπων στο συγκεκριμένο περιστατικό, με την ίδια ταχύτητα και αποτελεσματικότητα που έφτασε στη σύλληψη και οδήγησε στη Δικαιοσύνη τον βασικό ύποπτο αυτού του εγκλήματος». Από την πλευρά του ο Νάσος Ηλιόπουλος σχολίασε ότι «αν ο κ. Οικονόμου θέλει να ερευνήσει ενδεχόμενη σύνδεση του κατηγορούμενου ως δολοφόνου του 19χρονου Άλκη με την ακροδεξιά, ας ανατρέξει σε φασιστικούς θύλακες ιδιαίτερα δραστήριους στα συλλαλητήρια κατά της ""προδοτικής"" Συμφωνίας των Πρεσπών, σε αντιεμβολιαστές και ""τάγματα εφόδου"", που με τη σιωπή τους ή την ανοχή τους καλύπτουν στελέχη της Νέας Δημοκρατίας στη Βόρεια Ελλάδα». «Το ποιος έχει ενθαρρύνει στη Θεσσαλονίκη κηρύγματα μίσους, που κάθε φορά παίρνουν διαφορετική μορφή, όπως ρατσιστικής ή οπαδικής βίας, είναι γνωστό σε όλους» κατέληξε ο εκπρόσωπος Τύπου του ΣΥΡΙΖΑ - ΠΣ. Αν ο κ. Οικονόμου θέλει να ερευνήσει ενδεχόμενη σύνδεση του κατηγορούμενου ως δολοφόνου του 19χρονου Άλκη με την..."
avgi.gr,https://www.avgi.gr/diethni/406532_epizisasa-xespa-kata-antiemboliaston-einai-ehthroi-tis-dimokratias,ΔΙΕΘΝΗ, Ολοκαύτωμα / Επιζήσασα ξεσπά κατά αντιεμβολιαστών - «Είναι εχθροί της δημοκρατίας»,2022-01-27T20:59:01+02:00,Αυγή Newsroom,"Η επιζώσα του Ολοκαυτώματος Μάργκοτ Φρίντλαντερ, ηλικίας 100 ετών, προέτρεψε σήμερα σε ειδική τελετή του Ευρωκοινοβουλίου, τη νέα γενιά να θυμάται πάντα τη ναζιστική γενοκτονία και κατήγγειλε τη χρήση του κίτρινου αστεριού που αναγκάστηκαν από τους Ναζί να φορούν οι Εβραίοι, από διαδηλωτές κατά του εμβολιασμού για τον κορωνοϊό.  Η τελετή του Ευρωκοινοβουλίου πραγματοποιήθηκε για την 77η επέτειο της απελευθέρωσης του στρατοπέδου συγκέντρωσης Άουσβιτς στην Πολωνία. Η μητέρα και ο αδερφός της Φρίντλαντερ δολοφονήθηκαν στο Άουσβιτς. Η ίδια επέζησε από το στρατόπεδο συγκέντρωσης Τερεζίενστατ, που βρίσκεται στη σημερινή Τσεχία. Η Μάργκοτ Φρίντλαντερ είναι η μόνη από την οικογένειά της που επέζησε από το Ολοκαύτωμα. «Δεν πίστευα ότι σε ηλικία 100 ετών θα έβλεπα τα σύμβολα του αποκλεισμού μας από τους Ναζί, όπως το «Judenstern», το εβραϊκό κίτρινο αστέρι, να χρησιμοποιούνται ξεδιάντροπα, στους δρόμους, από τους νέους εχθρούς της δημοκρατίας, ώστε αυτοί να αυτοπαρουσιάζονται ως θύματα, ζώντας σε δημοκρατία», κατήγγειλε η Φρίντλαντερ, αναφερόμενη σε εκείνους τους αντιεμβολιαστές που καρφιτσώνουν στα ρούχα τους το εβραϊκό κίτρινο αστέρι, διαδηλώνοντας κατά των εμβολιασμών για τον κορωνοϊό. Τα κίτρινα αστέρια θυμίζουν τα υφασμάτινα αστέρια που οι Ναζί υποχρέωναν τους Εβραίους να φορούν για να τους χαρακτηρίζουν ως παρείσακτους. Η Μάργκοτ Φρίντλαντερ, αφού έζησε στη Νέα Υόρκη για 64 χρόνια, δήλωσε ότι επέστρεψε στο Βερολίνο το 2010 για να μεταδώσει το μήνυμά της στη νέα γενιά. «Επέστρεψα για να μιλήσω μαζί σας, για να σας απλώσω το χέρι μου, για να σας ζητήσω να μαρτυρήσετε στη θέση μας που δεν θα είμαστε σε θέση να το κάνουμε αυτό για πολύ ακόμα», είπε μιλώντας στα γερμανικά στο Ευρωπαϊκό Κοινοβούλιο.  «Δεν μπορούμε να αλλάξουμε αυτό που συνέβη, αλλά δεν πρέπει να ξανασυμβεί ποτέ. Γι' αυτό πρέπει να επαγρυπνούμε  και να μην κλείνουμε τα μάτια όπως στο παρελθόν», επισήμανε. Η παρούσα στην τελετή, πρόεδρος της Ευρωπαϊκής Επιτροπής Ούρσουλα φον ντερ Λάιεν δεσμεύτηκε ότι η Ευρώπη θα παραμείνει σε εγρήγορση απέναντι στην απειλή του αντισημιτισμού που δηλητηριάζει ακόμα και σήμερα την κοινωνία. «Εσείς επιστρέψατε ώστε να η ιστορία να μην επαναληφθεί. Ακούσαμε την προειδοποίηση σας που διατυπώνεται από ανθρώπους σαν εσάς», τόνισε για να συμπληρώσει ότι «αυτή τη φορά, δεν θα κλείσουμε τα μάτια. Ποτέ ξανά!» "
avgi.gr,https://www.avgi.gr/diethni/406145_apati-sta-test-koronoioy,ΔΙΕΘΝΗ, Iταλία / Απάτη στα τεστ κορωνοϊού ,2022-01-23T14:52:18+02:00,Αυγή Newsroom,"Ο ιταλικός τύπος αναφέρεται σήμερα σε μια νέα απάτη, με στόχο την παράνομη εξασφάλιση του «πράσινου πάσου εμβολιασμένου». Όπως γράφει η εφημερίδα La Repubblica, έως τώρα απαγορεύθηκε η διεξαγωγή διαγνωστικών τεστ κορωνοϊού, σε δεκάδες φαρμακεία μεγάλων πόλεων της χώρας. Το παράνομο σύστημα είχε ως εξής: θετικοί στον ιό, παρουσιάζονταν σε σειρά φαρμακείων, για να κάνουν τεστ. Την στιγμή της καταγραφής του αποτελέσματος, όμως, έδιναν κάρτες ΑΜΚΑ που ανήκαν σε άλλους πολίτες: σε αντιεμβολιαστές ο οποίοι, με τον τρόπο αυτό, στην συνέχεια εξασφάλιζαν πράσινο πάσο εμβολιασμένου, το οποίο δίδεται και στους θεραπευμένους από την Covid-19 και ισχύει για έξι μήνες. Με το «πάσο», επιτρέπεται η είσοδος σε πολλούς δημόσιους χώρους, σε καφέ, μέσα μεταφοράς, και γυμναστήρια. Οι Ιταλοί περιφερειάρχες ζήτησαν από όλους τους φαρμακοποιούς, στο εξής, όποιος πολίτης υποβάλλεται σε τεστ, να φέρει μαζί του και να επιδεικνύει όχι μόνον την κάρτα ΑΜΚΑ, αλλά και ταυτότητα ή διαβατήριο, ώστε να αποφευχθούν νέες απάτες. Οι έλεγχοι συνεχίζονται σε όλη την χώρα, με ιδιαίτερη έμφαση στις περιφέρειες του ιταλικού Βορρά."
avgi.gr,https://www.avgi.gr/editorial/405840_rigi-sygkinisis,EDITORIAL, Ρίγη συγκίνησης,2022-01-20T07:00:00+02:00,Αυγή Newsroom,"Η έρευνα της Prorata που δημοσιεύθηκε χθες στην ιστοσελίδα ieidiseis δείχνει την ακρίβεια να ξεπερνά για πρώτη φορά ως παράγοντας ανησυχίας την πανδημία. Η έρευνα αυτή εξαφανίστηκε από τις ιστοσελίδες της λίστας Πέτσα. Και είναι λογικό. Διότι η ακρίβεια παράγει πολύ μεγάλη δυσαρέσκεια για την κυβέρνηση Μητσοτάκη. Την ίδια στιγμή, ο ελληνικός λαός παρακολουθούσε την κυβερνητική φιέστα με τα Rafale. Αεροπλάνα που αγοράστηκαν με συνοπτικές διαδικασίες, χωρίς εισήγηση κανενός αρμόδιου οργάνου, χωρίς αξιολόγηση του κόστους τους, χωρίς κανέναν έλεγχο που να διασφαλίζει τη διαφάνεια. Ο ελληνικός λαός είδε να σκίζουν τον γαλάζιο αττικό ουρανό μερικά δισ., τα οποία λείπουν από τα νοσοκομεία, από τα μέτρα στήριξης για την πανδημία, από τις κομμένες συντάξεις, από τις ΜΕΘ που λείπουν, από τα σχολεία με τα 27 παιδιά στις τάξεις. Και ένιωσε ρίγη συγκίνησης. Ρίγη συγκίνησης για τον Μητσοτάκη, που, βλέποντας τη δημοτικότητα της κυβέρνησής του να κατρακυλάει, το ρίχνει στην ένταση αφενός και στον πατριωτισμό αφετέρου. Ρίγη συγκίνησης για τη Νέα Δημοκρατία, που έβαλε τα Rafale σε σποτ προεκλογικού χαρακτήρα για να πουλήσει πατριωτισμό και να χαϊδέψει τους αντιεμβολιαστές. Ρίγη συγκίνησης για την πατριδοκαπηλία με το τσουβάλι που πούλησε η λίστα Πέτσα. Προφανώς και η άμυνα της χώρας είναι σοβαρό πράγμα. Γι' αυτό και δεν πρέπει να τη συγχέουμε με τις επικοινωνιακές επιδιώξεις του κυβερνητικού θιάσου. Ο οποίος στερείται κάθε σοβαρότητας."
avgi.gr,https://www.avgi.gr/diethni/405518_pano-apo-180000-kroysmata-kai-308-thanatoi,ΔΙΕΘΝΗ, Ιταλία / Πάνω από 180.000 κρούσματα και 308 θάνατοι ,2022-01-15T21:40:48+02:00,Αυγή Newsroom,"Το τελευταίο εικοσιτετράωρο, στην Ιταλία τα περιστατικά κορωνοϊού είναι 180.426 και 308 άνθρωποι έχασαν τη ζωή τους. Σε σύγκριση με χθες, αλλά και με το περασμένο Σάββατο, τα κρούσματα είναι μειωμένα. Συνολικά, πραγματοποιήθηκαν 1.217.830 διαγνωστικά τεστ, το 14,8% από τα οποία προέκυψε θετικό. Από την αρχή της πανδημίας έχασαν την ζωή τους 140.856 άνθρωποι. Στις μονάδες εντατικής θεραπείας της χώρας σήμερα βρίσκονται 1.677 ασθενείς με Covid 19, ενώ στους νοσοκομειακούς θαλάμους είναι 18.370. Στη φάση αυτή, οι θετικοί στον κορωνοϊό στην Ιταλία είναι 2.470.847. Από την αρχή της πανδημίας, μολύνθηκαν από τον ιό 8.549.450 άνθρωποι και 140.856 έχασαν τη ζωή τους. Συνολικά, έχει εμβολιαστεί με δυο δόσεις το 86,7% των κατοίκων της χώρας άνω των 12 ετών. Την ίδια ώρα, πάνω από 12.000 γιατροί και νοσοκόμοι έχουν μολυνθεί από την νόσο, κάτι που δημιουργεί προβλήματα σε αρκετά νοσοκομεία της χώρας. Σύμφωνα με τους περισσότερους επιστήμονες, πάντως, η Ιταλία βρίσκεται πολύ κοντά στο σημείο μέγιστης διάδοσης της παραλλαγής όμικρον, το λεγόμενο «πικ». Σήμερα, σε όλα τα εμβολιαστικά κέντρα μπόρεσαν να προσέλθουν και πολίτες που δεν είχαν κλείσει ραντεβού. Την τελευταία εβδομάδα, σύμφωνα με τα επίσημα στοιχεία, τριπλασιάστηκε η χορήγηση της πρώτης δόσης των εμβολίων στους κατοίκους της χώρας άνω των πενήντα ετών. Αιτία, φυσικά, και ο υποχρεωτικός εμβολιασμός της ηλικιακής αυτής ομάδας, που αποφασίσθηκε από την κυβέρνηση Ντράγκι. Παράλληλα, σε ό,τι αφορά τα παιδιά, σήμερα οι εμβολιασμοί τους πραγματοποιήθηκαν και στα σχολεία, ως επιπλέον διευκόλυνση στις οικογένειες. Την τελευταία εβδομάδα, δε, διπλασιάσθηκε η χορήγηση προστατευτικών σκευασμάτων στους μαθητές. Έπειτα από δυο εβδομάδες «απουσίας», επίσης, σήμερα οι αντιεμβολιαστές και πολέμιοι του «πράσινου πάσου εμβολιασμένου» διαδήλωσαν και πάλι σε πολλές πόλεις της Ιταλίας. Τόσο στη Ρώμη όσο και στο Μιλάνο, τους επετράπη να διαδηλώσουν μέσα σε πλατείες, αλλά όχι να πραγματοποιήσουν πορεία. Κάτι που προκάλεσε ένταση με τις αστυνομικές δυνάμεις, αλλά χωρίς τραυματισμούς. Οι αντιεμβολιαστές και αρνητές, στην ιταλική πρωτεύουσα, επέμειναν ότι «η πανδημία έχει ήδη τελειώσει» και ότι «έχουν δικαίωμα να πηγαίνουν στη δουλειά τους, έστω και αν δεν έχουν κάνει το εμβόλιο». Στηνσυντριπτική τους πλειοψηφία, οι συμμετέχοντες στις κινητοποιήσεις αυτές, δεν φορούσαν προστατευτική μάσκα.  "
avgi.gr,https://www.avgi.gr/koinonia/405193_apokalypseis-gia-ton-galazio-boyleyti-kai-toys-antiemboliastes-monahoys,ΚΟΙΝΩΝΙΑ, Μητροπολίτες Ζακύνθου - Δωδώνης / Αποκαλύψεις για τον γαλάζιο βουλευτή και τους αντιεμβολιαστές μοναχούς,2022-01-11T21:14:20+02:00,Αυγή Newsroom,"Σαφείς υπόνοιες για πλαστό πιστοποιητικό εμβολιασμού ενάντια στον κορωνοϊό αφήνουν οι μητροπολίτες Δωδώνης Χρυσόστομος και Ζακύνθου Διονύσιος σχετικά με τον μοναχό ο οποίος είναι υπεύθυνος της Ιεράς Μονής Αγίου Γεωργίου των Κρημνών με τον οποίο έβγαζε φωτογραφίες ο βουλευτής της ΝΔ Διονύσης Ακτύπης, θέμα το οποίο ανέδειξε το avgi.gr. Οι ιεράρχες πέρασαν στην αντεπίθεση κάνοντας λόγο για ψευδείς αναφορές και διαστρέβλωση γεγονότων από τον βουλευτή της ΝΔ. Μιλώντας στο orthodoxia.info οι μητροπολίτες Δωδώνης Χρυσόστομος και Ζακύνθου Διονύσιος, ξεκαθάρισαν ότι «εάν ο βουλευτής δεν ζητήσει συγνώμη και δεν αλλάξει τακτική, θα βγούμε στο μπαλκόνι όταν θα ‘ναι εκλογές» προειδοποιώντας πως η Μητρόπολη δεν θα μείνει άπραγη απέναντι στις προκλήσεις του βουλευτή. «Εγώ βάζω στοίχημα τη μίτρα μου και το εγκόλπιο μου, να παραιτηθώ κι από οτιδήποτε και να γίνω μοναχός στο Σινά απ’ όπου ξεκίνησα. Δεν είναι τέσσερις μήνες είναι πολύς καιρός» δήλωσε ο μητροπολίτης Δωδώνης σχετικά με όσα δήλωσε ο βουλευτής του κυβερνόντος κόμματος περί πρόσφατης επίσκεψης στο μοναστήρι με τους εν λόγω ιεράρχες. Ανταπαντώντας στους ισχυρισμούς του Δ. Ακτύπη ότι ο μοναχός της Ιεράς Μονής Αγίου Γεωργίου των Κρημνών με τον οποίο έβγαζε φωτογραφίες, είναι τριπλά εμβολιασμένος, οι δυο ιεράρχες δήλωσαν ότι τον προηγούμενο Δεκέμβρη που η Μητρόπολη κάλεσε τους μη εμβολιασμένους κληρικούς για να δώσει οδηγίες και να ενημερώσει για τις ποινές που θα επιβληθούν, ο συγκεκριμένος κληρικός δεν είπε το παραμικρό περί εμβολιασμού του, ούτε προσκόμισε κάποιο αποδεικτικό. Οι ίδιοι μάλιστα αναρωτήθηκαν πως είναι δυνατόν μέσα σε ελάχιστες ημέρες ο μη εμβολιασμένος κληρικός να μετατράπηκε σε πλήρως εμβολιασμένο και μάλιστα με τρεις δόσεις. Όλα ξεκίνησαν όταν την πρώτη Κυριακή του χρόνου ο βουλευτής Ζακύνθου της ΝΔ επισκέφτηκε δυο μοναστήρια με αντιεμβολιαστές μοναχούς. Την εν λόγω επίσκεψη έκανε γνωστή μέσω αναρτήσεών του στον προσωπικό του λογαριασμό στο facebook, δημοσιεύονται μάλιστα και σχετικές φωτογραφίες. Ο ίδιος, συνοδευόμενος και από την Αντιπεριφερειάρχη Ζακύνθου, Κατερίνα Μωθωναίου, σε ένα κρεσέντο υποκρισίας με το Ευαγγέλιο στο χέρι, βρέθηκε πλάι στους αρνητές μοναχούς, στέλνοντας μήνυμα στήριξης στους αντιεμβολιαστές. Στη συνέχεια, τον λόγο πήρε ο Μητροπολίτης Ζακύνθου ο οποίο με μια εξαιρετικά οργισμένη επιστολή κατήγγειλε στον Κυριάκο Μητσοτάκη την ανεύθυνη στάση του Διονύση Ακτύπη εκφράζοντας την έντονη διαμαρτυρία του για την επιμονή του βουλευτή της ΝΔ, να επισκέπτεται μοναστήρια με αρνητές μοναχούς, τα οποία η εκκλησία έχει αποκλείσει. Ο «γαλάζιος» βουλευτής από την πλευρά του με ανάρτησή του στο Facebook έκανε λόγο για λάσπη στον ανεμιστήρα και πρόσθετε ότι «ο υπεύθυνος της Ιεράς Μονής Αγίου Γεωργίου των Κρημνών είναι εμβολιασμένος και με τρίτη δόση του εμβολίου κατά του κορωνοϊού». 🆘Αναφορικά με τον θόρυβο που έχει δημιουργηθεί σχετικά με πρόσφατη επίσκεψή μου σε Μοναστήρι θα ήθελα να δηλώσω τα... Επιπλέον, ο Δ. Ακτύπης, μέσω του τηλεοπτικού σταθμού «Κόντρα» κατηγόρησε τους μητροπολίτες πως ψεύδονται, υποστηρίζοντας πως οι κληρικοί με τους οποίους συναναστρέφεται δεν είναι αντιεμβολιαστές και πως τα όσα του καταμαρτυρούνται έχουν να κάνουν με την υπόθεση της αξιοποίησης της περιοχής πάνω από το «ναυάγιο» της Ζακύνθου. Ο ίδιος πρόσθεσε δε πως πριν από τέσσερις μήνες είχε πάει μαζί με τους ιεράρχες στο εν λόγω μοναστήρι. «Πήγαμε μαζί με τον διευθυντή της αστυνομίας, τον διοικητή της πυροσβεστικής και τον δασάρχη, για να δούμε αν υπάρχει τρόπος διαφυγής και ποιος δρόμος διαφυγής πρέπει να υπάρχει στην περιοχή του ναυαγίου, που είναι κλειστός. Όταν φύγαμε από εκεί, πήγαμε στο συγκεκριμένο μοναστήρι και οι μοναχοί εκεί μας προσέφεραν καφέ. Τότε δηλαδή ήταν εμβολιασμένοι και τώρα είναι αντιεμβολιαστές;», αναρωτήθηκε ο κ. Ακτύπης για να επισημάνει, «δεν κατάλαβα, ό,τι μας βολεύει και ό,τι μας συμφέρει δηλαδή;»."
avgi.gr,https://www.avgi.gr/diethni/404992_emeis-tha-se-tsantisoyme-apantoyn-oi-antiemboliastes-ston-makron,ΔΙΕΘΝΗ, Γαλλία / «Εμείς θα σε τσαντίσουμε» απαντούν οι αντιεμβολιαστές στον Μακρόν,2022-01-08T19:58:40+02:00,Αυγή Newsroom,"Αντιεμβολιαστές διαδηλωτές πραγματοποίησαν συγκεντρώσεις σε πόλεις της Γαλλίας σήμερα, επικρίνοντας τις δηλώσεις του Γάλλου προέδρου Εμανουέλ Μακρόν ο οποίος δήλωσε ότι θέλει να «τσαντίσει» όσους αρνούνται να εμβολιαστούν κατά της covid-19 θέτοντάς τους νέους περιορισμούς. «Τους ανεμβολίαστους θέλω πολύ να τους τσαντίσω. Και άρα θα συνεχίσουμε να το κάνουμε, μέχρι το τέλος. Αυτή είναι η στρατηγική», δήλωσε ο Μακρόν την Τρίτη σε συνέντευξή του στη γαλλική εφημερίδα Le Parisien. Δύο ημέρες αργότερα ο Γάλλος πρόεδρος τόνισε ότι εννοεί «απολύτως» τις δηλώσεις του αυτές. Σήμερα στο Παρίσι οι διαδηλωτές απάντησαν υιοθετώντας το σλόγκαν του Μακρόν και φωνάζοντας: «Εμείς θα σε τσαντίσουμε». Άλλοι κρατούσαν πανό που έγραφαν «Όχι στο εμβολιαστικό πάσο», μια αναφορά στο νομοσχέδιο που προωθεί η κυβέρνηση Μακρόν βάσει του οποίου για να εισέλθει κάποιος στους περισσότερους δημόσιους χώρους θα πρέπει να επιδεικνύει πιστοποιητικό εμβολιασμού κατά της covid-19. Διαδηλωτές βγήκαν στους δρόμους της Μασαλίας, της Νάντης και της Λε Μαν, μεταξύ άλλων. «Οι δηλώσεις Μακρόν ήταν το κερασάκι στην τούρτα. Δεν είμαστε ανεύθυνοι», δήλωσε η Βιρζινί Ουγκέτ, διευθύντρια νοσοκομείου η οποία δεν έχει ανοσοποιηθεί κατά της covid-19, παρά το γεγονός ότι ο εμβολιασμός είναι υποχρεωτικός για τους υγειονομικούς, επειδή νόσησε πέρυσι. Οι διαδηλωτές κατηγορούν τον Γάλλο πρόεδρο ότι καταπατά τις ελευθερίες τους και καταστρατηγεί την ισότητα των πολιτών. Ο ίδιος απαντά ότι η ελευθερία έχει και ευθύνες, μία από τις οποίες είναι η προστασία της υγείας των άλλων. Χθες Παρασκευή στη Γαλλία καταγράφηκαν περισσότερα από 300.000 νέα κρούσματα covid-19 για δεύτερη φορά μέσα στην εβδομάδα. Οι νοσηλείες, όπως και ο αριθμός των ασθενών με covid-19 που βρίσκονται σε μονάδες εντατικής θεραπείας αυξάνονται σταθερά, ασκώντας πίεση στο σύστημα υγείας. Κάποια νοσοκομεία ανακοίνωσαν ότι περίπου το 85% των ασθενών με covid-19 που νοσηλεύονται εκεί δεν έχει εμβολιαστεί. Στη Γαλλία το 90% των κατοίκων άνω των 12 ετών έχει ανοσοποιηθεί κατά της covid-19."
avgi.gr,https://www.avgi.gr/koinonia/404751_orgismeni-epistoli-ston-mitsotaki-o-galazios-boyleytis-kai-oi-antiemboliastes,ΚΟΙΝΩΝΙΑ, Μητροπολίτης Ζακύνθου / Οργισμένη επιστολή στον Μητσοτάκη - Ο γαλάζιος βουλευτής και οι αντιεμβολιαστές μοναχοί,2022-01-05T09:48:33+02:00,Αυγή Newsroom,"Με μια εξαιρετικά οργισμένη επιστολή ο Μητροπολίτης Ζακύνθου καταγγέλλει στον Κυριάκο Μητσοτάκη την ανεύθυνη στάση του βουλευτή της ΝΔ, Διονύση Ακτύπη, ο οποίος εν μέσω έκρηξης της πανδημίας συνεχίζει να συναναστρέφεται και να ενθαρρύνει αντιεμβολιαστές μοναχούς, αρνητές του κορωνοϊού. Ο ιεράρχης εκφράζει στον Κυριάκο Μητσοτάκη την έντονη διαμαρτυρία του για την επιμονή του βουλευτή της ΝΔ, να επισκέπτεται μοναστήρια με αρνητές μοναχούς, τα οποία η εκκλησία έχει αποκλείσει.  Όπως χαρακτηριστικά γράφει στην επιστολή του με ημερομηνία 4 Ιανουαρίου: «μεταβαίνει στα μοναστήρια τα οποία εμείς δεν επισκεπτόμεθα, συντρώγοντας με αρνητές μοναχούς και παριστάνοντας τον ιεροψάλτη, προκαλώντας έτσι το δίκαιο αίτημα της απογοήτευσης, σε όσους δίνουν την άνιση μάχη αυτές τις κρίσιμες ώρες». «Όταν εμείς δίνουμε καθημερινά και με μεγάλο κόστος να πείσουμε για την αναγκαιότητα του εμβολιασμού, τιμωρώντας και επιβάλλοντας αυστηρές κυρώσεις στους αντιεμβολιαστές ιερείς και μοναχούς, προκειμένου να απαλλαγεί η πατρίδα μας από την πανδημία, ο βουλευτής Ζακύνθου μεταβαίνει στα μοναστήρια τα οποία εμείς δεν επισκεπτόμεθα, συντρώγοντας με αρνητές μοναχούς και παριστάνοντας τον ιεροψάλτη, προκαλώντας έτσι το δίκαιο αίτημα της απογοήτευσης, σε όσους δίνουν την άνιση μάχη αυτές τις κρίσιμες ώρες». Να σημειωθεί ότι το θέμα της ανεύθυνης στάσης του γαλάζιου βουλευτή είχε αναδείξει το avgi.gr, παρουσιάζοντας τις φωτογραφίες του βουλευτή της ΝΔ σε δυο μοναστήρια με αντιεμβολιαστές μοναχούς. Ο Διονύσης Ακτύπης, συνοδευόταν, μάλιστα,  από την Αντιπεριφερειάρχη Ζακύνθου, Κατερίνα Μωθωναίου, σε ένα κρεσέντο υποκρισίας με το Ευαγγέλιο στο χέρι, βρέθηκε πλάι στους αρνητές μοναχούς, στέλνοντας μήνυμα στήριξης στους αντιεμβολιατές, τις κρίσιμες ώρες της κορύφωσης της πανδημίας. Το δημοσίευμα του avgi.gr, ενόχλησε τα μάλα τον βουλευτή της ΝΔ, που με ανάρτησή του έσπευσε να απαντήσει με fake news  ότι ο ΣΥΡΙΖΑ του πετάει λάσπη καθώς κλείνει το μάτι στους αντιεμβολιαστές. Μπροστά στο σάλο που προκλήθηκε με νεότερη ανάρτησή του, ο Διονύσης Ακτύπης υποστηρίζει ότι «τόσο ως ιατρός όσο και ως βουλευτής από την πρώτη στιγμή στήριξα αδιαπραγμάτευτα το εμβόλιο κατά της covid-19 ως τη μόνη λύση, το μόνο όπλο που έχουμε στα χέρια μας για την αντιμετώπιση της πανδημίας».  Μάλιστα, διατείνεται ότι είναι απαράδεκτο να προσπαθούν ορισμένοι να τον  συνδέσουν με το αντιεμβολιαστικό κίνημα, «ένα κίνημα που πρώτα απ’ όλα προσβάλλει την επιστήμη που τόσο πιστά και απαρέγκλιτα υπηρέτησα σχεδόν σε όλη μου τη ζωή». Μόνο που με το αντιεμβολιαστικό κίνημα και τους αρνητές μοναχούς τον συνδέει ο ίδιος ο Μητροπολίτης Ζακύνθου, ο οποίος ενημέρωσε και τον Κυριάκο Μητσοτάκη."
avgi.gr,https://www.avgi.gr/diethni/404657_omikron-kai-neofileleytherismos-gonatisan-tin-eyropi,ΔΙΕΘΝΗ, Κορωνοϊός / Όμικρον και νεοφιλελευθερισμός γονάτισαν την Ευρώπη,2022-01-04T09:00:00+02:00,Αργύρης Παναγόπουλος,"Η Ευρώπη πληρώνει βαρύ τίμημα στον βωμό των νεοφιλελεύθερων πολιτικών που συνεχίζουν να εφαρμόζουν πιστά οι περισσότερες κυβερνήσεις της, ακροδεξιές, κεντροδεξιές και σε μερικές περιπτώσεις κεντροαριστερές, συνεχίζοντας να στοιχηματίζουν στη συνέχιση της οικονομικής δραστηριότητας παρά στην προστασία της υγείας των πολιτών τους και της κοινωνίας και την αντιμετώπιση της πανδημίας, ενώ στο πλαίσιο του Παγκόσμιου Οργανισμού Εμπορίου η Γηραιά  Ήπειρος έχει μετατραπεί σε προμαχώνα της υπεράσπισης των συμφερόντων των μεγάλων πολυεθνικών του φαρμάκου, μπλοκάροντας την άρση στις πατέντες των εμβολίων, μολονότι τουλάχιστον 120 εταιρείες στην Κεντρική και Λατινική Αμερική και την Αφρική θα μπορούσαν να παρασκευάσουν σε ελάχιστο χρόνο δισεκατομμύρια δόσεις εμβολίων για να ανοσοποιήσουν τους τοπικούς πληθυσμούς τους. Η ανοσία της αγέλης Η αναποτελεσματική, εάν όχι καταστροφική πολιτική των κυβερνήσεων φαίνεται ότι αποτελεί μεγάλο άλλοθι και κίνητρο για τους αντιεμβολιαστές και τους ακροδεξιούς, όπως επιβεβαιώθηκε για άλλη μια φορά στην Ολλανδία, που το νέο lockdown του ακρονεοφιλελεύθερου Μαρκ Ρούτε οδήγησε σε νέες οδομαχίες στο  Άμστερνταμ με τριάντα συλλήψεις και τέσσερις τραυματίες αστυνομικούς σύμφωνα με τις αρχές της χώρας. Ο Μπόρις Τζόνσον από το Λονδίνο ελπίζει για πολλοστή φορά πως θα καταφέρει την πολυπόθητη ανοσία της αγέλης με τη βοήθεια της επέλασης της  Όμικρον προδικάζοντας σαν φυσική καταστροφή την κατάρρευση του συστήματος Υγείας, που υποβαθμίζει σε «σημαντική πίεση», ενώ παραδόξως σε κάτι ανάλογο φαίνεται να ελπίζει και η πιο προοδευτική κυβέρνηση της Γαλλίας, που έχει δρομολογήσει μέσα στη Βουλή πόλεμο κατά των ανεμβολίαστων και διμέτωπο αγώνα κατά των αποκαλούμενων άκρων, της Αριστεράς και της Δεξιάς, που για εντελώς διαφορετικούς λόγους απορρίπτουν την πολιτική της για την αντιμετώπιση της πανδημίας και τη μετατροπή του πιστοποιητικού εμβολιασμού σε πάσο ελεύθερης πρόσβασης στην όποια καθημερινότητα. Καταγγέλλοντας την «ανευθυνότητα» των ανεμβολίαστων και υπερασπιζόμενο την «επιστήμη», το Παρίσι μείωσε μεταξύ τεσσάρων και επτά μηνών τον χρόνο μεταξύ της τρίτης από τη δεύτερη δόση του εμβολίου, ενώ βουλευτές κατήγγειλαν ότι δέχθηκαν απειλές για να μην ψηφίσουν χθες το επίμαχο νομοσχέδιο. Βολές κατά Ντράγκι Ο πρόεδρος του ιταλικού Ιδρύματος Gimbe Νίνο Καρταμπελότα κατήγγειλε την αναποτελεσματική πολιτική του Μάριο Ντράγκι προειδοποιώντας για επικείμενη κατάρρευση του συστήματος Υγείας με περίπου 1.200 νέες νοσηλείες την ημέρα, εκ των οποίων οι 120 στις ΜΕΘ, στον απόηχο της εκτίναξης των κρουσμάτων στα 100.000 άτομα την ημέρα. «Ακόμη κι αν, με 2 εκατομμύρια κρούσματα, μπει στο νοσοκομείο μόνο το 1% των ασθενών, σημαίνει ότι θα γεμίσουν 20.000 κλίνες» προειδοποίησε ο Καρταμπελότα, με τον Ντράγκι να εξετάζει και τον υποχρεωτικό εμβολιασμό στους ενήλικους, ενώ σχεδόν πουθενά δεν πραγματοποιούνται έλεγχοι για το πιστοποιητικό εμβολιασμού. Στο γειτονικό Ισραήλ ανακάλυψαν ήδη τη νέα γρίπη με κορωνοϊό και μετά την εκτίναξη του αριθμού των κρουσμάτων κατά 195% σε μία εβδομάδα είναι έτοιμοι να αρχίσουν να χορηγούν την τέταρτη δόση στους άνω των 60 και στο υγειονομικό προσωπικό, κάτι που θα ξεκινήσει στη Γαλλία πιθανώς από τον Φεβρουάριο ή τον Μάρτιο, ενώ από την άλλη πλευρά του Ατλαντικού ο  Άντονι Φάουτσι προειδοποίησε για «άνευ προηγουμένου» διασπορά του ιού, που μπορεί να φτάσει τα 400.000 κρούσματα σε ημερήσια βάση. Μικρότερη καραντίνα, περισσότερη δουλειά Τα κρούσματα του κορωνοϊού από τις ακτές του Ατλαντικού έως τα βάθη της Ρωσίας ξεπέρασαν τα 100 εκατομμύρια άτομα, αποτελώντας περίπου το ένα τρίτο των κρουσμάτων σε όλο τον κόσμο, αφού μόνο την προηγούμενη εβδομάδα αυξήθηκαν κατά 59%, για να φτάσουν στα 4,9 εκατομμύρια άτομα, ενώ μπροστά στην εκτίναξη των κρουσμάτων οι ευρωπαϊκές κυβερνήσεις απαντούν, η μία μετά την άλλη, με τη μείωση των ημερών της καραντίνας για τα κρούσματα απλώς και μόνο για να μην χάνονται εργατοώρες, όπως στη Γαλλία, την Ελβετία, την Ισπανία και την Πορτογαλία στην Ευρώπη και στις ΗΠΑ σκαι την Αργεντινή από την άλλη πλευρά του ωκεανού. Με την ίδια λογική συνεχίζουν να επιμένουν στην επαναλειτουργία των σχολείων χωρίς να έχουν πάρει σχεδόν πουθενά έστω και ένα αξιόπιστο νέο μέτρο, εκτός από επέκταση του εμβολιασμού σε διαρκώς και μικρότερες ηλικίες ακόμη και με την αποκαλούμενη αναμνηστική δόση, την οποία θα ακολουθήσει σε λίγο διάστημα και τέταρτη δόση.  "
avgi.gr,https://www.avgi.gr/politiki/404642_boyleytis-tis-nd-plai-se-antiemboliastes-monahoys,ΠΟΛΙΤΙΚΗ, Διονύσης Ακτύπης / Βουλευτής της ΝΔ πλάι σε αντιεμβολιαστές μοναχούς,2022-01-03T17:19:21+02:00,Αυγή Newsroom,"Σε δυο μοναστήρια με αντιεμβολιαστές μοναχούς επέλεξε να περάσει την πρώτη Κυριακή του χρόνου ο βουλευτής Ζακύνθου της ΝΔ, Διονύσης Ακτύπης, σύμφωνα αναρτήσεις του στα μέσα κοινωνικής δικτύωσης. Ο ίδιος, συνοδευόμενος και από την Αντιπεριφερειάρχη Ζακύνθου, Κατερίνα Μωθωναίου, σε ένα κρεσέντο υποκρισίας με το Ευαγγέλιο στο χέρι, βρέθηκε πλάι στους αρνητές μοναχούς, στέλνοντας μήνυμα στήριξης στους αντιεμβολιατές, τις κρίσιμες ώρες της κορύφωσης της πανδημίας. Παράλληλα, ο ΣΥΡΙΖΑ Ζακύνθου καλεί τον πρωθυπουργό να πάρει θέση σχετικά με τον «“πιστό” βουλευτή του». «Παραμένει ακόμη, ο συγκεκριμένος βουλευτής, στην Κ.Ο. της Νέας Δημοκρατίας; Αυτή είναι η επίσημη γραμμή της κυβέρνησης, την ώρα που γεμίζουν τα νοσοκομεία και καθημερινά σπάει το ένα πίσω από το άλλο τα ρεκόρ κρουσμάτων;», σχολιάζει ο ΣΥΡΙΖΑ - ΠΣ Ζακύνθου. 💫Με την αρχή του νέου έτους ξεκίνησαν και οι φετινές επισκέψεις από την Ιερά Μόνη Παναγίας Σπηλιώτισσας στις Ορθονιές και την Ιερά Μονή Αγίου Γεωργίου Κρημνών!🌟Χρόνια πολλά σε όλους!  "
avgi.gr,https://www.avgi.gr/politiki/404227_se-talirakia,ΠΟΛΙΤΙΚΗ, Σε ταληράκια,2021-12-28T07:10:00+02:00,Ο Σχολαστικός,"Προσέβαλε τις θρησκευτικές πεποιθήσεις των χριστιανών ο Μόσιαλος με το αστείο που ανέβασε; Και στο οποίο αντιπαραθέτει την πίστη των χριστιανών στον κρίνο με την άρνησή τους να πιστέψουν στον κορωνοϊό; Ας πούμε ότι τις προσέβαλε. Διότι η ευθύνη των ειδικών που έχουν δημόσιο λόγο είναι να πείσουν τον κόσμο να εμβολιαστεί και να τηρεί τα μέτρα προστασίας.  Άσχετα με το τι πιστεύουν. Ο Μόσιαλος είναι σοβαρός άνθρωπος και προφανώς έχει δικαίωμα στο χιούμορ και στην αποσυμπίεση. Επειδή όμως είναι δημόσιο πρόσωπο, χρειάζεται μια προσοχή, το χιούμορ που χρησιμοποιεί να αμφισβητεί τις διαχωριστικές γραμμές και όχι να τις βαθαίνει και να πολώνει τα πράγματα. Αυτή όμως είναι η μία πλευρά του ζητήματος. Η άλλη είναι οι αυτόκλητοι υπερασπιστές της χριστιανικής θρησκείας που ξεπετάχτηκαν από παντού να υπερασπιστούν τα ιερά και τα όσια. Κάτι αντιεμβολιαστές ιεράρχες, για παράδειγμα, που επιμένουν ότι τον ιό τον στέλνει ο Θεός και το εμβόλιο ο Διάβολος αντί να εξηγήσουν στο ποίμνιό τους ότι συμβαίνει ακριβώς το αντίθετο. Κάτι πρωινατζήδες που είναι ακριβοί στα θρησκευτικά ζητήματα και στους πατριωτισμούς και φτηνοί στα κουτσομπολιά και τα θέματα ανθρώπινης αξιοπρέπειας. Και κάτι πολιτευτές που βγήκαν να κατηγορήσουν τον Μόσιαλο για να μαζέψουν θρησκευόμενα ψηφαλάκια. Γιατί το λέμε αυτό: γιατί είναι οι ίδιοι άνθρωποι που τα τελευταία χρόνια κάνουν τους παρεξηγημένους όταν ο Ιωσήφ, η Παναγία και το μωρό ταυτίζονται με τους πρόσφυγες που πνίγονται στο Αιγαίο. Αυτό ακριβώς είναι το θέμα της σημερινής στήλης. Ας δούμε λίγο προσεκτικά το προσφυγικό. Γιατί σε μερικές δεκαετίες ο δυτικός πολιτισμός θα ντρέπεται γι' αυτά που κάνει σήμερα. Και γι' αυτά που λέει. Σοβαρά τώρα, αναρωτιέται κανείς γιατί φεύγουν οι άνθρωποι από το Αφγανιστάν που έχει 40 συνεχόμενα χρόνια πόλεμο; Γιατί φεύγουν από τη Συρία από την ώρα που η Δύση αποφάσισε να αποσταθεροποιήσει το καθεστώς του  Άσαντ ώστε να διευκολύνει τα παιχνίδια της στα ενεργειακά; Γιατί φεύγουν από χώρες που μαστίζονται από τους εμφύλιους, τις αρρώστιες και την ασύλληπτη φτώχεια; Τριάντα άνθρωποι πνίγηκαν μέσα σε τέσσερις μέρες σε τρία διαφορετικά ναυάγια στο Αιγαίο. Και είναι άγνωστος ο αριθμός αυτών που αγνοούνται. Και γιατί γίνεται αυτό; Επειδή οι φράχτες, τα στρατόπεδα συγκέντρωσης και οι παραβιάσεις του Διεθνούς Δικαίου κάνουν τις διαδρομές των προσφύγων ολοένα και πιο επικίνδυνες. Και έτσι συνωστίζονται χωρίς σωσίβια σε σαπιοκάραβα μέσα στον χειμώνα. Για να παρακάμψουν την Ελλάδα και να πάνε από την Τουρκία στην Ιταλία. Ο κόσμος πνίγεται στη θάλασσα γιατί η Ευρώπη παραβιάζει το Διεθνές Δίκαιο. Σπρώχνει τους πρόσφυγες πίσω, τους κλείνει σε στρατόπεδα, αρνείται να δεχτεί αιτήσεις ασύλου για εκεί που πραγματικά θέλουν να πάνε. Και επιπλέον υπάρχουν στην Ευρώπη πολιτικές δυνάμεις που τη βαρβαρότητα απέναντι στους πρόσφυγες τη θεωρούν πολιτικό τους πλεονέκτημα. Οπως η ελληνική κυβέρνηση για παράδειγμα. Που έχει σημαία της τη διαχείριση της κρίσης στον  Έβρο και τις στρατοπεδάρες που χτίζει με λεφτά της Ευρωπαϊκής  Ένωσης. Και τις ομάδες μασκοφόρων με τις οποίες κακοποιεί πρόσφυγες και τους περνάει παρανόμως πίσω στην Τουρκία. Απλώς κάνει ένα μικρό διάλειμμα για να υποδεχτεί τον Πάπα σύμφωνα με τα πρωτόκολλα και να παραστήσει ότι ακούει τον ανθρωπιστικό του λόγο. Και μετά συνεχίζει ακάθεκτη πανηγυρίζοντας. Η χώρα δεν είναι ξέφραγο αμπέλι, η Ελλάδα ασπίδα της Ευρώπης στους λαθροεισβολείς. Τέτοια.    "
avgi.gr,https://www.avgi.gr/diethni/404027_i-hydaiotita-kai-i-amerikanopoiisi,ΔΙΕΘΝΗ, Γαλλία / Η χυδαιότητα και η αμερικανοποίηση,2021-12-24T11:00:00+02:00,Ελένη Τσερεζόλε,"Ο σάλος που προκλήθηκε από τη μισογυνική και τρανσφοβική επίθεση κατά της Μπριζίτ Μακρόν από ακροδεξιών καταβολών μέσα κοινωνικής δικτύωσης και ΜΜΕ ήταν δικαιολογημένος, καθώς είναι η πρώτη φορά στη Γαλλία που η Πρώτη Κυρία γίνεται αντικείμενο εκστρατείας παραπληροφόρησης τέτοιας χρονδροειδούς χυδαιότητας. Στο εξωτερικό, βέβαια, στην ίδια θέση έχουν βρεθεί τόσο η Μισέλ Ομπάμα όσο και η πρωθυπουργός της Νέας Ζηλανδίας Ζασίντα Άρντερν. Και οι δύο έπεσαν θύματα ανυπόστατων κατηγοριών σχετικά με τη σεξουαλική τους ταυτότητα. Για τα γαλλικά πράγματα ήταν ένας κεραυνός εν αιθρία και δεν είναι λίγοι οι αναλυτές που είδαν αυτό το περιστατικό ως ένα είδος “αμερικανοποίησης” της πολιτικής ζωής της χώρας και μάλιστα ενόψει της προεκλογικής εκστρατείας. Μια νέα κατάσταση, όπου όλα τα χτυπήματα επιτρέπονται. Ακόμη και κατά της Πρώτης Κυρίας, που εθιμικά βρισκόταν πάντα εκτός της πολιτικής σύγκρουσης. Η φημολογία ότι δήθεν η Μπριζίτ Μακρόν ήταν άνδρας, ο Ζαν Μισέλ Τρονιέ (που έγινε και χάσταγκ στο Τουίτερ), πριν αλλάξει φύλο και όνομα, εγκαινιάζει έτσι νέα ήθη στην πολιτικο-μιντιακή σκηνή σε συνδυασμό με τον αυξημένο ρόλο των μέσων κοινωνικής δικτύωσης που αναπαρήγαγαν το ψέμα. Στην αφετηρία της χυδαιότητας ήταν μια ψευτοέρευνα από μια χρήστη του Διαδικτύου, τη Νατασά Ρέι, που αυτοαποκαλείται “πατριώτισσα - αντιστασιακή - εθνικίστρια”, κινείται στη σφαίρα της Ακροδεξιάς και των συνωμοσιολογικών θεωριών και από το 2018 στρέφεται με βιαιότητα κατά του ζεύγους Μακρόν, υποστηρίζοντας ότι η Μπριζίτ ήταν... άνδρας. Το άρθρο της ήταν η αφετηρία για “έρευνα” από ένα έντυπο γνωστό για την ακροδεξιά του ταυτότητα - το “Γεγονότα και Ντοκουμέντα”. Το συγκεκριμένο άρθρο για την Μακρόν εντόπισε και αναπαρήγαγε τον Οκτώβριο ένα συνωμοσιολογικό μπλογκ, το “επάγγελμα χωροφύλακας”, που φιλοξενεί άρθρα για μαθήματα μαγείας υπέρ της ΛΟΑΤΚΙ κοινότητας σε σχολεία στην Καλιφόρνια (!) ή για την... “εφεύρεση” του εβραϊκού λαού. Στις 10 Δεκεμβρίου η θεωρία περί του φύλου της Μακρόν πήρε νέα ώθηση χάρη σε μια... τετράωρη συνέντευξη της Νατάσα Ρέι, της αυτοαποκαλούμενης δημοσιογράφου, συντάκτριας του αρχικού άρθρου, στο YouTube, στην Αμαντίν Ρουά που ισχυρίζεται ότι είναι μέντιουμ - το βίντεο αναπαράχθηκε 450.000 φορές! Την ίδια στιγμή, από τις 7 Νοεμβρίου, το χάσταγκ #JeanMichelTrogneux, από το όνομα που δήθεν είχε η Μακρόν πριν αλλάξει φύλο, γινόταν “τάση”, παραμένοντας για αρκετές ημέρες στην κορυφή των θεμάτων που συζητιόνταν περισσότερο. Στη συντήρηση του μη θέματος, της χυδαίας επίθεσης, συνέβαλαν ακροδεξιοί κύκλοι, φανατικοί εχθροί του Προέδρου Μακρόν, αντιεμβολιαστές κ.ά. Είναι η στιγμή που αρχίζουν άρθρα στον Τύπο να ερευνούν την προέλευση της δυσώδους αυτής επίθεσης, για να εντοπίσουν την αφετηρία της. Μια αφετηρία τοξική, διαποτισμένη από το ακροδεξιό μίσος. Σύμφωνα με το εργαλείο παρατήρησης των μέσων κοινωνικής δικτύωσης Visibrain, η χονδροειδής παραπληροφόρηση πήρε έκταση κυρίως μετά τις 13 Δεκεμβρίου και πλέον έχει φτάσει στις 57 χιλιάδες μηνύματα, ενώ οι αναφορές στο όνομα “Jean-Michel Trogneux” αγγίζουν τις 66 χιλιάδες. Οι λογαριασμοί που δραστηριοποιήθηκαν στην προώθησή της ήσαν είτε ακροδεξιάς προέλευσης είτε αρνητές της πανδημίας και των εμβολίων. Ενώ, σύμφωνα με τη Liberation, στο Facebook αυτό το fake news διακίνησαν κάποιοι λογαριασμοί που στηρίζουν το κίνημα των Κίτρινων Γιλέκων ή που επικρίνουν την υγειονομική πολιτική του Προέδρου Μακρόν. Είναι χαρακτηριστικό ότι οι μεγάλες ακροδεξιές ιστοσελίδες δεν παίρνουν σοβαρά τα περί αλλαγής φύλου της Μπριζίτ Μακρόν, με την ίδια να μην μένει με σταυρωμένα τα χέρια. Ο δικηγόρος της ανακοίνωσε ότι θα στραφεί δικαστικά κατά αυτής της εκστρατείας fake news μίσους. Έπεται συνέχεια, καθώς, ως φαίνεται, η χυδαιότητα, εισαγόμενη ή μη, δεν έχει πάτο."
avgi.gr,https://www.avgi.gr/diethni/403764_akrodexioi-diadidoyn-oti-einai-trans-toys-paei-sta-dikastiria,ΔΙΕΘΝΗ, Μπριζίτ Μακρόν / Ακροδεξιοί διαδίδουν ότι είναι τρανς - Τους πάει στα δικαστήρια,2021-12-20T19:20:42+02:00,Αυγή Newsroom,"Την έντονη αντίδραση της Μπριζίτ Μακρόν προκάλεσαν τα fake news ακροδεξιών σε βάρος της που διαδίδουν ότι είναι τρανς. Η σύζυγος του Γάλλου προέδρου προσφεύγει στα δικαστήρια μετά την τρανσφοβικη φήμη ότι το πραγματικό της όνομα ήταν Ζαν Μισέλ Τρονιέ. Όπως μεταδίδει η Le Figaro, για αρκετές ημέρες το hashtag #JeanMichelTrogneux ήταν ένα από τα πιο συζητημένα θέματα στη Γαλλία στο Twitter. Σύμφωνα με τη Le Monde, την εν λόγω είδηση ξεκίνησε η Νατάσα Ρέ,ι η οποία αυτοπαρουσιάζεται ως δημοσιογράφος και ανήκει στην ακροδεξιά, δημοσιεύοντάς τη σε μια σειρά άρθρων στην ακροδεξιά επιθεώρηση «Faits et documents», αποκλειστικά αφιερωμένα στην επικοινωνιακή τακτική του προεδρικού ζεύγους Μακρόν. Brigitte Macron = #JeanMichelTrogneux ? pic.twitter.com/2JGSh33Pjt  Η Le Monde τονίζει ότι το hashtag #JeanMichelTrogneux παραμένει στην κορυφή των πιο πολυσυζητημένων θεμάτων στο Twitter καθώς υποστηρίζεται από ακροδεξιούς κύκλους και αντιεμβολιαστές. «Στηρίζουμε την Μπριζίτ Μακρόν - Ζαν Μισέλ Τρονιέ, την τρανς Πρώτη Κυρία!», έγραφε σχετικό πανό που είχε δημοσιεύσει τον περασμένο Ιούνιο η Νατάσα Ρέι."
avgi.gr,https://www.avgi.gr/diethni/403718_gia-tromokratia-tha-diohthoyn-oi-epikefalis-tis-nazistikis-forza-nuova,ΔΙΕΘΝΗ, Ιταλία / Για τρομοκρατία θα διωχθούν οι επικεφαλής της ναζιστικής Forza Nuova,2021-12-20T08:15:00+02:00,Αργύρης Παναγόπουλος,"Η ιταλική Βουλή και Δικαιοσύνη και η κυβέρνηση του Μάριο Ντράγκι μπορεί να μην τόλμησαν να θέσουν εκτός νόμου τη ναζιστική Forza Nuova μετά την επίθεση και καταστροφή των γραφείων του μεγαλύτερου ιταλικού συνδικάτου CGIL στις 9 Οκτωβρίου στη Ρώμη, αλλά αυτό δεν εμπόδισε την Εισαγγελία του Μπάρι να προχωρήσει τις έρευνές της για τις σχέσεις ναζιστών, φασιστών και αντιεμβολιαστών και να στοχεύει σε ιδιαίτερα βαριές κατηγορίες εναντίον των αρχιτραμπούκων της οργάνωσης Ρομπέρτο Φιόρε και Τζουλιάνο Καστελίνο για ίδρυση συνωμοτικής και τρομοκρατικής οργάνωσης, συμπεριλαμβανομένης της διεθνούς τρομοκρατίας. Οι έρευνες της Περιφερειακής Διεύθυνσης ΑντιΜαφίας του Μπάρι και άλλων πέντε Εισαγγελιών για τις σχέσεις της Forza Nuova με τους αντιεμβολιαστές φαίνεται ότι κατέληξαν πως οι δύο ηγέτες της ναζιστικής οργάνωσης μπορούν να κατηγορηθούν «για την εκπαίδευση (ατόμων) για τρομοκρατικές δραστηριότητες, συμπεριλαμβανομένων των διεθνών», διαμέσου της δημιουργίας νέας πολιτικο-συνωμοτικής οργάνωσης με τη στελέχωση του «ιστορικά οργανωμένου κινήματος» της Forza Nuova με συλλογικότητες «που δεν είχαν πολύ μεγάλη ή καμία πολιτική κατεύθυνση, όπως ο γαλαξίας των αντιεμβολιαστών». Σύμφωνα με την πολιτική αστυνομία Digos, η Forza Nuova διείσδυσε στο κίνημα των ανεμβολίαστων για να εκμεταλλευτεί και να καθοδηγήσει την οργή τους εναντίον των εμβολίων και αργότερα εναντίον του πιστοποιητικού υγείας. Η προοπτική να παραμείνουν προφυλακισμένοι και να δικαστούν και να καταδικαστούν οι Φιόρε και Καστελίνο μέσα στον Φεβρουάριο από δικαστήριο της Ρώμης για την επίθεση στα γραφεία της CGIL ενίσχυσε τις τάσεις κανιβαλισμού της Forza Nuova από την ομογάλακτη CasaPound, με την οποία βρίσκονται σχεδόν σε εμπόλεμη κατάσταση εδώ και τουλάχιστον μια πενταετία, και τους φασιστοειδείς Αδελφούς της Ιταλίας της Τζιόρζια Μελόνι.    "
avgi.gr,https://www.avgi.gr/koinonia/403705_kolafos-gia-tin-kybernisi-mitsotaki-reportaz-toy-france24,ΚΟΙΝΩΝΙΑ, Ελευθερία του Τύπου / Κόλαφος για την κυβέρνηση Μητσοτάκη το ρεπορτάζ του France24,2021-12-19T20:53:34+02:00,Αυγή Newsroom,"Εκτενές ρεπορτάζ του France24, έρχεται να προστεθεί σε μια σειρά άλλων ρεπορτάζ για τον περιορισμό της ελευθερίας του Τύπου στην Ελλάδα και οπισθοδρόμηση. Στο ρεπορτάζ φιλοξενούνται δηλώσεις δημοσιογράφων και ακαδημαϊκών, που περιγράφουν ένα τρομαχτικό σκηνικό φόβου, πιέσεων και απειλών για την ανεξάρτητη δημοσιογραφία στη χώρα.Δολοφονία ενός ρεπόρτερ, ο πρωθυπουργός Μητσοτάκης να επιπλήττει δημόσια έναν ξένο δημοσιογράφο και καταγγελίες για παρακολούθηση δημοσιογράφων, συνθέτουν μια πολύ κακή χρονιά για την ελευθερία του Τύπου στην Ελλάδα. Κατά το 2021 η Ελλάδα κατέβηκε πέντε θέσεις στον Παγκόσμιο Δείκτη Ελευθερίας του Τύπου του 2021 που συντάχθηκε από την οργάνωση Δημοσιογράφοι Χωρίς Σύνορα (RSF) και τώρα κατατάσσεται στην 70η θέση ανάμεσα 180 χωρών, πιο χαμηλά από την Πολωνία και τη Μογγολία. «Η επιδείνωση τον περασμένο χρόνο ήταν ανησυχητική» δήλωσε στο ΑFP ο Γιώργος Πλειός, επικεφαλής του τμήματος Επικοινωνίας και ΜΜΕ στο Καποδιστριακό Πανεπιστήμιο Αθηνών.  Ο Γ. Πλειός ανέφερε ότι μια σειρά από παραβιάσεις της ελευθερίας του Τύπου τα τελευταία χρόνια περιλαμβάνουν δημοσιογράφους που κρατούνται ή εκφοβίζονται και αστυνομικούς που χτυπούν φωτογράφους κατά τη διάρκεια διαδηλώσεων. Τον Απρίλιο, ένας δημοσιογράφος του αστυνομικού ρεπόρτερ, ο 52χρονος Γιώργος Καραϊβάζ, δολοφονήθηκε έξω από το σπίτι του στην Αθήνα. Η κυβέρνηση διέταξε έρευνα, αλλά έως τώρα δεν έχει διαλευκανθεί η υπόθεση. . Η κυβέρνηση Μητσοτάκη, όπως αναφέρει το ρεπορτάζ, το 2021 αγνόησε αιτήματα για πληροφορίες βασικών θεμάτων, ασκήθηκε πίεση σε δημοσιογράφους που ασκούσαν κριτική στην κυβέρνηση, ενώ το κοινοβούλιο τον Νοέμβριο ψήφισε νέο νόμο για την τιμωρία της παραπληροφόρησης με έως και πέντε χρόνια φυλάκιση. Οι δημοσιογράφοι απειλούνται πλέον με φυλάκιση για υποτιθέμενες ψευδείς ειδήσεις «που δύναται να προκαλέσουν ανησυχία ή φόβο στο κοινό», σε μια κίνηση που το συνδικάτο δημοσιογράφων, η ΕΣΗΕΑ, είπε ότι είναι πολύ ασαφές και κινδυνεύει να περιορίσει την ελευθερία του λόγου. Δημοσιογράφοι υποστηρίζουν ότι το 2021,  αστυνομία και υπουργεία αγνοούσαν συστηματικά τα email τους που αναζητούσαν απαντήσεις για την πανδημία του κορωνοϊού, τις αστυνομικές καταχρήσεις και την προσφυγική κρίση. Ο πρωθυπουργός Κυριάκος Μητσοτάκης τον Νοέμβριο ενεπλάκη σε δημόσιο σύγκρουση με Ολλανδή δημοσιογράφο, η οποία τον κατηγόρησε ότι «λέει ψέματα», αφού  αρνήθηκε ότι πραγματοποιεί παράνομες επαναπροωθήσεις μεταναστών στη θάλασσα.«Δεν θα μπαίνετε σε αυτό το κτίριο και θα προσβάλλετε εμένα… ή τον ελληνικό λαό με κατηγορίες και εκφράσεις που δεν υποστηρίζονται από αποδείξεις», είπε κατά τη διάρκεια συνέντευξης Τύπου με τον Ολλανδό πρωθυπουργό, Μαρκ Ρούτε.Η δημοσιογράφος, Ingeborg Beugel, δήλωσε αργότερα ότι δέχθηκε απειλές και έφυγε προσωρινά από τη χώρα.Στις 13 Νοεμβρίου, η «Εφημερίδα των Συντακτών» δημοσίευσε, υπομνήματα της ΕΥΠ που συγκέντρωναν πληροφορίες σχετικά με τους αντιεμβολιαστές και ακτιβιστές που βοηθούσαν μετανάστες - αλλά και για δημοσιογράφο που προσλήφθηκε αργότερα από το AFP. Απαντώντας σε επιστολές του Γαλλικού Πρακτορείου, ο υπουργός Επικρατείας Γιώργος Γεραπετρίτης επέμεινε «δεν υπάρχει παρακολούθηση δημοσιογράφων στην Ελλάδα». Ωστόσο, η Ελλάδα δεν έχει ξεκινήσει έρευνα μετά τις διαρροές που δημοσίευσε η εφημερίδα. Ο δημοσιογράφος της ΕΦΣΥΝ που δημοσίευσε το ρεπορτάζ, Δημήτρης Τερζής, κατηγόρησε την κυβέρνηση και τα φιλοκυβερνητικά ΜΜΕ ότι «προσπαθούν να θάψουν την υπόθεση».Τον Φεβρουάριο και τον Δεκέμβριο του περασμένου έτους, δημοσιογράφοι έλαβαν επιστολές καταγγελίας από την κυβέρνηση μετά από αναφορά για δύο περιπτώσεις όπου ο Κυριάκος Μητσοτάκης είχε προφανώς παραβιάσει τα μέτρα του lockdown. Ο Fabien Perrier, ανταποκριτής γαλλόφωνων μέσων ενημέρωσης στην Ελλάδα, δήλωσε ότι οι συντάκτες έλαβαν επιστολή από το υπουργείο Πολιτισμού τον Μάιο σχετικά με ένα άρθρο που επικρίνει ένα νέο τσιμεντένιο διάδρομο στην Ακρόπολη. Είπε ότι οι δημοσιογράφοι στην Ελλάδα υφίστανται πίεση να «ασκήσουν την αυτολογοκρισία».Δύο δημοσιογράφοι που εργάζονται με ελληνικά ΜΜΕ παραιτήθηκαν πέρυσι, κατηγορώντας την κυβέρνηση για απόπειρα λογοκρισίας, ισχυρισμούς που η ίδια αρνήθηκε. Η καθηγήτρια μέσων ενημέρωσης του Πανεπιστημίου Αθηνών Λαμπρινή Παπαδοπούλου λέει ότι η Ελλάδα έχει μια μακρά ιστορία διαπλοκής μεταξύ των ελληνικών μέσων ενημέρωσης και των πολιτικών και οικονομικών ελίτ. «Οι προβληματικές σχέσεις μεταξύ των μέσων ενημέρωσης και της εξουσίας δεν είναι κάτι καινούργιο». «Υπάρχει ελάχιστος χώρος για κριτική και ανεξάρτητη δημοσιογραφία στην Ελλάδα» σημείωσε η καθηγήτρια. Ο Γιώργος Τζογόπουλος, επιστημονικός συνεργάτης στο think tank του Ελληνικού Ιδρύματος Ευρωπαϊκής και Εξωτερικής Πολιτικής, υποστήριξε ότι η κάλυψη της πανδημίας σε ορισμένα ελληνικά μέσα ενημέρωσης συνίσταται στην απλή αναπαραγωγή κυβερνητικών ανακοινώσεων. Δεκάδες Μέσα Μαζικής Ενημέρωσης, έκλεισαν κατά τη διάρκεια της οικονομικής κρίσης μεταξύ του 2010-2018, αφήνοντας τους εργαζόμενους απελπισμένους από οποιαδήποτε μορφή στήριξης. Κατά τη διάρκεια της πανδημίας του κορωνοϊού το 2020, η κυβέρνηση εισήγαγε ένα πρόγραμμα για τη στήριξη των μέσων ενημέρωσης, στο πλαίσιο μιας εκστρατείας παραμονής στο σπίτι. Αλλά σύμφωνα με τα κόμματα της αντιπολίτευσης, τα χρήματα ωφέλησαν δυσανάλογα τα φιλικά προς την κυβέρνηση μέσα ενημέρωσης. Μια κοινοβουλευτική έρευνα για το θέμα βρίσκεται σε εξέλιξη. Συνολικά, η RSF λέει ότι οι αρχές έχουν λάβει ανεπαρκή μέτρα για την προστασία των δημοσιογράφων. Η δολοφονία ενός άλλου δημοσιογράφου το 2010, του 37χρονου Σωκράτη Γκιόλια, παραμένει επίσης ανεξιχνίαστη. Ο Γιώργος Πλειός υποστήριξε τέτοιες πρακτικές αφήνουν τους Έλληνες δημοσιογράφους «κάτω από ένα σύννεφο φόβου»."
avgi.gr,https://www.avgi.gr/diethni/403671_antiemboliastes-kai-akrodexioi-trefontai-apo-tis-apotyhies-ton-kyberniseon,ΔΙΕΘΝΗ, Κορωνοϊός / Αντιεμβολιαστές και ακροδεξιοί τρέφονται από τις αποτυχίες των κυβερνήσεων,2021-12-19T17:00:00+02:00,Αργύρης Παναγόπουλος,"Στον βωμό της οικονομίας και του κέρδους θα συνεχίσουν να θυσιάζονται ακόμη χιλιάδες ζωές, όπως έδειξε η αποτυχία των εθνικών κυβερνήσεων και των κοινοτικών αρχών να αντιμετωπίσουν το τέταρτο κύμα, ενώ η παραλλαγή Όμικρον φαίνεται ότι ήρθε να δώσει τη χαριστική βολή στα αισιόδοξα και ψευδεπίγραφα σενάρια για έξοδο από την πανδημία και την ψευδαίσθηση που προσπάθησαν να καλλιεργήσουν με τον εμβολιασμό για σχετική επιστροφή στην κανονικότητα για την εορταστική περίοδο. Οι αξιωματούχοι του Παγκόσμιου Οργανισμού Υγείας κατέγραψαν αυτές τις ημέρες με τους πλέον κατηγορηματικούς τόνους την αποτυχία των εθνικών κυβερνήσεων, προειδοποιώντας ότι ο εμβολιασμός και η τρίτη δόση δεν θα αναχαιτίσει άμεσα την πανδημία και ότι χρειάζεται η υιοθέτηση μέτρων, κυρίως αυτών που δεν θέλουν να επιβάλουν οι λάτρεις των από μηχανής θεών της ελεύθερης οικονομίας. Επιστρέψαμε έτσι στους ταξιδιωτικούς περιορισμούς, την κοινωνική αποστασιοποίηση, τη χρήση μάσκας και επιτρέψαμε ακόμη και τον εμβολισμό των παιδιών, για να ανακαλύψουμε ότι ακόμη και στην κραταιά Γερμανία, της πρώην καγκελαρίου Άνγκελα Μέρκελ, υπάρχουν ελλείψεις εκατομμυρίων εμβολίων, όπως κατήγγειλε ο νέος και αξιόπιστος σοσιαλδημοκράτης υπουργός Υγείας Καρλ Λάουτερμπαχ, πέρα από την έλλειψη ΜΕΘ, που αποτελεί τον κοινό παρανομαστή όλων σχεδόν των ευρωπαϊκών χωρών, τόσο αυτών που χρωστύν πολλά όσο και αυτών που χρωστούν λίγα. Η ανοσία της αγέλης, που προσπάθησαν να σερβίρουν από τις αρχές της πανδημίας η Δεξιά και η Ακροδεξιά σε διεθνές επίπεδο, με πρώτο διδάξαντα τον Μπόρις Τζόνσον, έδειξε τα αποτελέσματά της με τα 78.000 κρούσματα που κατέγραψε σε μια ημέρα η Βρετανία, την κατάρρευση του συστήματος Υγείας της και τη μεταφορά ασθενών σε ξενοδοχεία. Μια κατάσταση που είναι πολύ καλύτερη από αυτή που αντιμετωπίζουν στην Ανατολική Ευρώπη ασθενείς που αναγκάζονται να μένουν σε σκηνές ή σε αυτοκίνητα, με τις θερμοκρασίες να έχουν υποχωρήσει σε χαμηλά επίπεδα. Ακόμη και εάν δεν είναι ακριβή τα στοιχεία, προκαλεί μεγάλη εντύπωση ότι η Κίνα με 1,4 δισεκατομμύρια κατοίκους έχει επισήμως 100.000 κρούσματα και λιγότερους από 5.000 νεκρούς και ότι η Κούβα, με τα εμβόλια της σειράς Soberana, κατάφερε να περάσει τις τελευταίες ημέρες χωρίς κανένα θύμα, ενώ στη Γηραιά Ήπειρο με ρεκόρ κρουσμάτων βρέθηκαν ακόμη και οι χώρες της Βόρειας και Σκανδιναβικής Ευρώπης, οι περισσότερες από τις οποίες έχουν και σοσιαλδημοκρατικές κυβερνήσεις. Δυστυχώς, μπροστά στην πλήρη αποτυχία των εθνικών κυβερνήσεων και των κοινοτικών αρχών να αντιμετωπίσουν την πανδημία, η απραξία της Κεντροαριστεράς, οι αδυναμίες της Αριστεράς και η ατολμία των συνδικάτων να διεκδικήσουν επιτακτικά πολιτικές πραγματικής εξόδου από την πανδημία άφησαν την πρωτοβουλία μονομερώς στους αντιεμβολιαστές και τις ακροδεξιές και φασιστοειδείς ομάδες που τους σιγοντάρουν ή πατρονάρουν σε όλες σχεδόν τις ευρωπαϊκές χώρες. Η υποχρεωτικότητα των πιστοποιητικών υγείας και ο αποκλεισμός των ανεμβολίαστων από δημόσιους χώρους έχει οδηγήσει σε μια ενίσχυση της παραβατικής συμπεριφοράς τους, με εκρήξεις βίας ή πρόθεση άσκησης βίας, απειλές και εκβιασμούς, επιθέσεις σε πρόσωπα, θεσμούς και περιουσιακά στοιχεία και μια διεθνική διαφθορά γιατρών, νοσηλευτικών και θεσμών, πέρα από τις πλαστογραφήσεις, για την απόκτηση πιστοποιητικού εμβολιασμού ή υγείας με τις πλέον ανορθόδοξες μεθόδους πέρα από τον χρηματισμό. Οι αντιεμβολιαστές εμφανίζονται με δύο όψεις, υπερασπιστές και μαχητές της ελευθερίας τους, αλλά και έτοιμοι να χρησιμοποιήσουν το πορτοφόλι τους και τη διαφθορά για να αποκτήσουν το υποτιθέμενο δικαίωμα στην ελευθερία. Οι εκατοντάδες χιλιάδες πλαστά πιστοποιητικά που κυκλοφορούν στην Ευρώπη αποτελούν την απόδειξη της υποκρισίας ενός μεγάλου τμήματος των αντιεμβολιαστών. Οι διαδηλώσεις αντιεμβολιαστών στη Βιέννη, που έκλεισε με ομιλία του ηγέτη του ακροδεξιού FPO, στη Γερμανία, στη Βουλγαρία, στην Ολλανδία, που κατέληξαν σε προσαγωγές και συλλήψεις, οι απειλές κατά της ζωής του πρωθυπουργού του τοπικού κρατιδίου της Σαξονίας στη Γερμανία και η αστυνομική επιχείρηση στη Δρέσδη, πριν στήσουν τις φασιστικές και λαϊκιστικές κρεμάλες τους, η προσπάθεια κατάληψης της διεύθυνσης του νοσοκομείου του Ποντενόμε κοντά στη Βενετία από αντιεμβολιαστές, τα ναζιστικά σύμβολα με αντιεμβολιαστική χροιά που εμφανίζονται ολοένα και περισσότερο σε μνημεία της Αντίστασης σε όλη την Ευρώπη, ο διαρκής αντισημιτικός και ρατσιστικός λόγος τους, η θυματοποίηση των αρνητών των εμβολίων και η εξίσωσή τους με τα θύματα των θαλάμων αερίων και των μαζικών εκτελέσεων, της φρικαλεότητας που κρύβουν έντεχνα χρησιμοποιώντας τη λέξη «Εβραίοι» ή «Ολοκαύτωμα», μας δείχνουν ότι η Ευρώπη πάσχει από μια μεγάλη κρίση του πολιτισμού της ή αυτού που θεωρούσαμε ως κάτι τέτοιο. Μπορεί να αντιμετωπιστεί το συνονθύλευμα κατά των περιορισμών, των εμβολίων και των πιστοποιητικών υγείας με πρόστιμα, όπως αυτό του ημερήσιου προστίμου 25.000 ευρώ κατά του ακροδεξιού ομοφοβικού Ολλανδού βουλευτή Τιερί Μποντέ του «Φόρουμ για τη Δημοκρατία» εάν δεν διαγράψει τις προσβλητικές του αναρτήσεις κατά των Εβραίων και του Ολοκαυτώματος, ή με τη διαταγή απομάκρυνσης από το Πορντενόνε για μια διετία ενός ηγετικού στελέχους των Ιταλών αντιεμβολιαστών; Τους αντιεμβολιαστές, την Ακροδεξιά και την πλέον εξτρεμιστική μήτρα τους τροφοδότησαν οι ανακρίβειες, οι εσκεμμένες ψευτιές, οι αστοχίες, οι διαρκείς αλλαγές στάσης, η υποτέλεια εθνικών κυβερνήσεων στις μεγάλες φαρμακευτικές και τα μεγάλα οικονομικά συμφέροντα.  "
avgi.gr,https://www.avgi.gr/politiki/403534_se-talirakia,ΠΟΛΙΤΙΚΗ, Σε ταληράκια,2021-12-17T07:10:00+02:00,Ο Σχολαστικός,"Ωραία πράγματα συμβαίνουν στην κυβέρνηση με την έκθεση Τσιόδρα. Ας τα συνοψίσουμε. Η λίστα Πέτσα υποβάθμισε όσο μπορούσε την έκθεση. Για να τη βρεις στα σάιτ, έπρεπε να σκάψεις κάτω - κάτω. Αυτό βέβαια μέχρις ενός σημείου. Διότι δεν κρύβονται όλα τα πράγματα από τα ΜΜΕ όταν τα κοινωνικά δίκτυα βοούν. Οπότε την εμφάνισαν, αλλά προσπάθησαν να καπελώσουν τα συμπεράσματά της. Το συμπέρασμα, λέει, είναι ότι έπρεπε να είμαστε περισσότεροι εμβολιασμένοι. Και επομένως φταίει ο ΣΥΡΙΖΑ που χαϊδεύει τους αντιεμβολιαστές. Αυτή τη γραμμή έδωσε ο Οικονόμου. Και επίσης ότι η θνητότητα είναι μεγαλύτερη στην περιφέρεια. Αυτό τους φάνηκε πιο εύκολα διαχειρίσιμο σε σχέση με όλα τα άλλα που λέει η έκθεση. Και επ’ αυτού έσπευσε να ρίξει γραμμή ο Οικονόμου. Τα είπε, λέει, ο πρωθυπουργός στην ημερίδα του Πρώτου Θέματος για την υγεία. Αλλά, όταν είπε ότι πρέπει να ανασχεδιάσουμε τον υγειονομικό χάρτη της περιφέρειας, ο ΣΥΡΙΖΑ έβαλε τις φωνές. Τι είχε πει ο Μητσοτάκης τότε (1.6.2021);  Ότι είναι αδιανόητο να έχουμε σε πολλές περιοχές της χώρας δύο νοσοκομεία σε απόσταση 20 και 30 χιλιομέτρων. Και ότι πρέπει να ξεπεράσουμε τους τοπικισμούς και τις αναχρονιστικές αντιλήψεις και να κλείσουμε μερικά.  Ή να τα δώσουμε σε ιδιώτες να τα κάνουν κάτι άλλο. Τέτοια είπε εν μέσω πανδημίας. Και εν αναμονή του τέταρτου κύματος. Λογικό δεν ήταν να βάλει τις φωνές ο ΣΥΡΙΖΑ; Και τώρα μας το σερβίρουν ως πράγμα που το είπε ο πρωθυπουργός επειδή ανησυχούσε για την αυξημένη θνητότητα στην περιφέρεια. Σοβαρά ρε σεις τώρα; Αυτά προχθές. Εχθές το σύστημα αναγκάστηκε να επανέλθει, γιατί το κράξιμο που έπεφτε ήταν πολύ. Ένας δημοσιογράφος των ""Παραπολιτικών"" την έπεσε από το τουίτερ στον Λύτρα, γιατί είπε ότι την έκθεση που έκανε με τον Τσιόδρα την έχει δώσει και στον πρωθυπουργό. Που σημαίνει ότι είναι πάρα πολλοί αυτοί που καταλαβαίνουν πως ο Μητσοτάκης είναι εκτεθειμένος. Βγήκε ο Τσιόδρας και είπε ότι του προκαλεί θλίψη που η μελέτη για τις ΜΕΘ γίνεται αντικείμενο πολιτικής αντιπαράθεσης. Αυτό το έκαναν πρώτη είδηση τα ΜΜΕ Πέτσα. Ο Τσιόδρας τα χώνει στον ΣΥΡΙΖΑ που πήγε να εκμεταλλευτεί το θέμα. Η πραγματικότητα είναι ότι ο Τσιόδρας προσπαθεί να το ξανοίξει κάπως. Παλιότερη έρευνα, συμβαίνει σε όλες τις επιδημίες, παγκόσμιο θέμα, παίζει ρόλο και η ηλικία, τα υποκείμενα νοσήματα κ.λπ. Και εμβολιαστείτε. Άρα μην βαράτε την κυβέρνηση που έχει εγκαταλείψει το ΕΣΥ. Πάντως δεν λέει ότι δεν έδωσε την έκθεση τον πρωθυπουργό. Και αυτό έχει τη σημασία του. Το είπε όμως ο Οικονόμου. Η μελέτη Τσιόδρα - Λύτρα δεν είχε παραδοθεί στον πρωθυπουργό ούτε σε κάποιον συνεργάτη του. Πανικός. Και άδειασμα στον Τσιόδρα που τους άδειασε. Γιατί τόσος πανικός; Μα είπαμε. Επειδή ο Μητσοτάκης φώναζε στη Βουλή ότι όπου και να διασωληνώσεις κάποιον είναι το ίδιο. Και ζητούσε από τον Τσίπρα να του φέρει εκθέσεις που λένε το αντίθετο. Ενώ την έκθεση την είχε στο γραφείο του. Ελάτε κι εσείς τώρα. Πιστεύετε ότι αυτό το είπε ο Μητσοτάκης επειδή δεν είχε δει τις εκθέσεις; Πολλοί δεν έχουν δει τις εκθέσεις, αλλά κανείς δεν θα έλεγε τέτοια θρασύτατη ανοησία. Άλλο ήθελε να πει ο Μητσοτάκης.  Ότι δεν υπάρχει περίπτωση να ενισχύσει το ΕΣΥ, δεν πα’ να πεθάνουν όλοι. Και αυτό ακριβώς λέει η έκθεση.  Ότι τελικά πεθαίνουν.    "
avgi.gr,https://www.avgi.gr/diethni/403459_rizospastikopoiisi-akrodexion-antiemboliaston-se-germania-kai-italia,ΔΙΕΘΝΗ, Κορωνοϊός / Ριζοσπαστικοποίηση ακροδεξιών αντιεμβολιαστών σε Γερμανία και Ιταλία,2021-12-16T09:15:00+02:00,Αργύρης Παναγόπουλος,"Οι ομάδες των αντιεμβολιαστών και κυρίως της ακροδεξιάς και φασιστικής πτέρυγάς τους φαίνεται ότι ριζοσπαστικοποιούνται ολοένα και περισσότερο στην Ευρώπη, όπως έδειξαν οι απειλές κατά της ζωής του χριστιανοδημοκράτη πρωθυπουργού του τοπικού κρατιδίου της Σαξονίας Μίχαελ Κρέτσμερ, που κατέληξαν σε μεγάλη επιχείρηση της αστυνομίας της Δρέσδης, και η πρόθεση περίπου εκατό αντιεμβολιαστών στο Πορντενόνε, έξω από τη Βενετία, που στόχευαν να καταλάβουν το τοπικό νοσοκομείο. Δημοσιογράφοι του δημόσιου τηλεοπτικού σταθμού ZDF αποκάλυψαν στην αστυνομία της Δρέσδης ότι ακροδεξιά στοιχεία είχαν αναρτήσει στο Telegram απειλές για «κρέμασμα» κατά του τοπικού πρωθυπουργού της Σαξονίας, αλλά και της υπουργού Υγείας Πέτρα Κέπινγκ, με αποτέλεσμα να πραγματοποιηθεί χθες έρευνα ευρείας κλίμακας, με τους αστυνομικούς να αναζητούν όπλα και βαλλίστρες, αφού ορισμένα μέλη της ομάδας δήλωναν έτοιμα για «θυσίες» με τη χρήση όπλων στην κατοχή τους. «Δεν θα αφήσουμε μια μειοψηφία εξτρεμιστών αντιεμβολιαστών να απειλεί το δημοκρατικό κράτος. Στη Γερμανία αρνούνται σήμερα την πραγματικότητα, με ανόητες ιστορίες συνωμοσίας, εσκεμμένη παραπληροφόρηση και βίαιο εξτρεμισμό. Όσοι έκαναν πορείες με δάδες (αναφορά στη ναζιστική περίοδο) και προσπάθησαν να εκφοβίσουν με βία και απειλές θανάτου, θα αντιμετωπίσουν με κάθε μέσο το συνταγματικό κράτος μας», προειδοποίησε από το βήμα της Βουλής ο νέος καγκελάριος Όλαφ Σόλτς. Η ιταλική πολιτική αστυνομία Digos επεφύλαξε μια δυσάρεστη έκπληξη στους αντιεμβολιαστές που είχαν πρόθεση να καταλάβουν χθες το νοσοκομείο του Πορντενόνε, γιατί αμέσως μόλις άρχισαν να συγκεντρώνονται έξω από το νοσοκομείο ξεκίνησαν οι ταυτοποιήσεις, ενώ και οι εκατό περίπου αντιεμβολιαστές θα μηνυθούν για παράνομη συγκέντρωση και παραβίαση των κανόνων κατά της πανδημίας. Στο Μοντ Βαλεριέν, έξω από το Παρίσι, σε μεγάλο μνημείο για τους περισσότερους από 1.000 αντιστασιακούς και ομήρους που εκτελέστηκαν στο Β’ Παγκόσμιο Πόλεμο, νεοναζί έγραψαν «Antipass», με σαφή αναφορά στο πιστοποιητικό εμβολιασμού και στα Ες Ες. Η υπουργός Αμύνης Φλοράνς Παρλύ προειδοποίησε ότι «αυτή είναι η εθνική μας μνήμη. Η επίθεση στην εθνική μνήμη μας θέλει να διαρρήξει το τσιμέντο της δημοκρατίας. Κανείς δεν μπορεί να δικαιολογήσει τη βλακεία και το μίσος». «Είναι ανεπίτρεπτο να βεβηλώνεται η μνήμη όσων αγωνίστηκαν για την ελευθερία μας», τόνισε η σοσιαλίστρια δήμαρχος του Παρισιού Αν Ινταλγό, κόρη Ισπανών αντιφασιστών, αναφερόμενη στη βεβήλωση του μνημείου όπου έχουν ταφεί και Ισπανοί αντιφασίστες που εκτελέστηκαν από τους ναζί και τους συνεργάτες τους. «Η εκμετάλλευση της τραγωδίας όλων των ανθρώπων που μεταξύ του 1933 και του 1945 υπέφεραν, ταπεινώθηκαν, βασανίστηκαν και δολοφονήθηκαν από το ολοκληρωτικό καθεστώς της ναζιστικής Γερμανίας για να επιχειρηματολογούν ενάντια στον εμβολιασμό, που σώζει ανθρώπινες ζωές, είναι ένα θλιβερό σύμπτωμα ηθικής και πνευματικής παρακμής», τόνισε η διεύθυνση του Μουσείου του Άουσβιτς, μπροστά στις συνεχιζόμενες εξισώσεις ανάμεσα στον εμβολιασμό και τις ναζιστικές θηριωδίες. Δεν μπορούν να εξισωθούν «η τραγωδία των ανθρώπων που έπεσαν θύματα ψευδο-ιατρικών πειραμάτων στο ναζιστικό στρατόπεδο θανάτου και η συζήτηση για τα εμβόλια, την πανδημία και αυτούς που αγωνίζονται για να σώσουν ανθρώπινες ζωές», κατέληξε η ανακοίνωση της διεύθυνσης του Μουσείου του Άουσβιτς.  "
avgi.gr,https://www.avgi.gr/politiki/403464_baridi-esy-toys-eikosi-dyo-mines-tis-pandimias,ΠΟΛΙΤΙΚΗ, Κυβέρνηση Μητσοτάκη / Βαρίδι το ΕΣΥ τους είκοσι δύο μήνες της πανδημίας,2021-12-16T07:30:00+02:00,Κώστας Σαββόπουλος,"Λεφτόδεντρα δεν υπάρχουν για την ουσιαστική ενίσχυση του ΕΣΥ και την αύξηση των Μονάδων Εντατικής Θεραπείας, όπως είχαν φροντίσει να διαμηνύσουν από τις πρώτες ημέρες της πανδημίας οι ένοικοι του Μαξίμου. Η γαλαντομία της κυβέρνησης διοχετεύτηκε προς τα ΜΜΕ ώστε να κόψουν και να ράψουν την πραγματικότητα στα κυβερνητικά μέτρα και να φιλοτεχνήσουν το ηγετικό πρωθυπουργικό πορτρέτο. Στη χώρα που θρηνεί πάνω από 100 νεκρούς καθημερινά λόγω Covid, με τα νοσοκομεία να ψυχορραγούν και τη μετάλλαξη Όμικρον να προετοιμάζει νέα πολιορκία, τα κονδύλια για τη δημόσια Υγεία ψαλιδίζονται κατά 821 εκατ. ευρώ. Η πανδημία άλλωστε για τον πρωθυπουργό έχει λήξει πολλές φορές, με αποτέλεσμα να βιάζεται για το επόμενο βήμα. Ο κ. Μητσοτάκης ποτέ δεν έκρυψε τη στόχευσή του. Την 1η Ιουνίου, λίγες ημέρες μετά το κλείσιμο της αποκαλυπτικής μελέτης Τσιόδρα - Λύτρα (επικεντρώνεται στην περίοδο Σεπτεμβρίου 2020 - Μαΐου 2021), ο κ. Μητσοτάκης άνοιγε διάπλατα την πόρτα του ΕΣΥ προς τους ιδιώτες ξαναζεσταίνοντας το νεοφιλελεύθερο μότο ότι ""το Εθνικό Σύστημα Υγείας δεν είναι υποχρεωτικά κρατικό σύστημα Υγείας"". Ο πρωθυπουργός, στο όνομα του ""εξορθολογισμού του νοσοκομειακού χάρτη"", προανήγγειλε από το βήμα συνεδρίου το κλείσιμο νοσοκομειακών μονάδων της περιφέρειας θεωρώντας προβληματικό να υπάρχουν δύο νοσοκομεία σε απόσταση 20-30 χιλιομέτρων. Δυσανεξία για τη στήριξη του ΕΣΥ Καθ’ όλη τη διάρκεια των 22 μηνών της υγειονομικής κρίσης, τόσο ο πρωθιερέας της κυβέρνησης όσο και οι υφιστάμενοί του καθιστούσαν εμφανή τη δυσανεξία τους απέναντι στο καθολικό αίτημα της στήριξης του ΕΣΥ. Ξόρκιζαν τις... άχρηστες πολυτέλειες και ακύρωναν τη σημασία της διασωλήνωσης εντός ΜΕΘ. Η έρευνα των δύο επιστημόνων, που δείχνει εκτόξευση της θνητότητας εκτός ΜΕΘ και αποδίδει σχεδόν το 40% των νεκρών της πανδημίας στη μη ενίσχυση του ΕΣΥ, συνιστά καίριο πλήγμα στο προφίλ του κ. Μητσοτάκη. Μόλις έκλεισαν δύο εβδομάδες από τότε που ο πρωθυπουργός αμφισβητούσε την ίδια την επιστήμη. ""Υπάρχουν σήμερα ασθενείς διασωληνωμένοι εκτός ΜΕΘ; Ναι, υπάρχουν. Είναι σε κρεβάτι με κανονική φροντίδα; Είναι. Έχουμε ενδείξεις ότι έχουμε μεγαλύτερη θνησιμότητα σε αυτούς τους ασθενείς σε σχέση με αυτούς οι οποίοι είναι στις ΜΕΘ; Δεν έχω τέτοια ένδειξη. Δεν έχω. Έχετε εσείς; Φέρτε τη"" σημείωσε στη Βουλή, στο πλαίσιο αντιπαράθεσης με τον Αλέξη Τσίπρα. Ήδη άλλωστε μετά το πρώτο πανδημικό κύμα, ο πρώην κυβερνητικός εκπρόσωπος Στέλιος Πέτσας θεωρούσε (25.9.20) ότι αν η κυβέρνηση είχε ακούσει ""τη συμβουλή του ΣΥΡΙΖΑ, θα είχαμε πετάξει πολλές δεκάδες εκατομμύρια στο ‘πηγάδι χωρίς πάτο’"". Πολυτέλεια οι ΜΕΘ Στο πρωθυπουργικό επιτελείο, εξάλλου, θεωρούν τις ΜΕΘ άχρηστες και περιττές τη μετα-Covid εποχή. ""Δεν μπορούμε μέσα σε έναν χρόνο και δεν υπάρχει και λόγος να δημιουργήσουμε ένα πολυτελές σύστημα Υγείας, μετά την πάροδο της πανδημίας θα εκλείψει ο λόγος να έχουμε πάρα πολλές ΜΕΘ"" υποστήριζε στις 4 Νοεμβρίου ο Άκης Σκέρτσος. Κατά τον υπουργό Επικρατείας μάλιστα, ""το σύστημα Υγείας και προ πανδημίας ζοριζόταν, πιεζόταν τους χειμερινούς μήνες. Θα πιεσθεί και φέτος, το γνωρίζουμε και γνωρίζουμε ποιες είναι οι δυνατότητές του"". Ο έτερος στενός συνεργάτης του πρωθυπουργού Γιώργος Γεραπετρίτης επίσης έχει προβεί σε δηλώσεις που προκάλεσαν σάλο στα κοινωνικά δίκτυα και το πολιτικό σκηνικό. ""Δεν υπάρχει ανάγκη για επιπλέον κλίνες. Αυτή την στιγμή, το σύστημα Υγείας αντέχει"" υποστήριξε ο υπουργός Επικρατείας στις 24 Μαρτίου 2021. Σημειώνεται, πως το Μαξίμου δεν επεδίωξε ποτέ να λάβει αποστάσεις από τον βουλευτή Μπάμπη Παπαδημητρίου που θεωρούσε τις διασωληνώσεις εκτός ΜΕΘ, τις ελλείψεις και τις καθυστερήσεις ""ψευδοπροβλήματα"". Χωρίς παρεμβάσεις ενόψει Χριστουγέννων Υπό αυτό το πρίσμα, η κυβέρνηση, σε αντιδιαστολή με τις επιλογές των άλλων κυβερνήσεων της Δυτικής Ευρώπης, αρνείται να δρομολογήσει μέτρα ανάσχεσης του κορωνοϊού ενόψει των Χριστουγέννων. Ο Γιάννης Οικονόμου διατύπωσε το ευχολόγιο ότι όσο περνάει ο καιρός θα αποκλιμακώνεται η πίεση στο ΕΣΥ, ισχυριζόμενος ότι υπάρχει αισθητή αύξηση της εμβολιαστικής κάλυψης. ""Έτσι, θα πάμε στις γιορτές και έχει πολύ μεγάλη σημασία η συνεργασία και η συμμετοχή όλων σε αυτό το πλαίσιο που εφαρμόζουμε και που δουλεύει"" είπε χαρακτηριστικά αναθερμαίνοντας το δόγμα της ατομικής ευθύνης. Τέλος, ο κυβερνητικός εκπρόσωπος έθεσε τον στόχο να μην ξανακλείσει η χώρα αλλά αρνήθηκε να κάνει μνεία στις αναγκαίες παρεμβάσεις στα Μέσα Μαζικής Μεταφοράς, τα σχολεία και το ΕΣΥ. 5 δηλώσεις αποστροφής για ΕΣΥ 1. Μητσοτάκης: Δεν έχουμε ενδείξεις αυξημένης θνησιμότητας για τους διασωληνωμένους εκτός ΜΕΘ. 2. Σκέρτσος: Δεν υπάρχει λόγος ενός πολυτελούς ΕΣΥ. 3. Γεραπετρίτης: Δεν υπάρχει ανάγκη για επιπλέον κλίνες. 4. Πέτσας: Αν ακούγαμε τον ΣΥΡΙΖΑ για τις ΜΕΘ, θα είχαμε πετάξει δεκάδες εκατομμύρια στο ""πηγάδι χωρίς πάτο"". 5. Παπαδημητρίου: ""Ψευδοπροβλήματα"" οι διασωληνώσεις εκτός ΜΕΘ. Το «θράσος του κ. Μητσοτάκη -μια ημέρα μετά το θλιβερό ρεκόρ των 130 θανάτων- να βάζει τον εθνικό ψεύτη κ. Οικονόμου να συνεχίζει την κοροϊδία του ελληνικού λαού» στηλίτευσε ο Νάσος Ηλιόπουλος με αφορμή την προσπάθεια του κυβερνητικού εκπροσώπου να ενοχοποιήσει τον ΣΥΡΙΖΑ για τις εκατόμβες νεκρών και να τον συνδέσει με αντιεμβολιαστές. Ο Γιάννης Οικονόμου ισχυρίστηκε ότι οι θάνατοι αποτελούν αντανάκλαση της ασύνετης και καιροσκοπικής συμπεριφοράς της αξιωματικής αντιπολίτευσης αποφεύγοντας τη σημείωση - σκόπελο του Θ. Λύτρα ότι η μελέτη γνωστοποιήθηκε «άμεσα και επανειλημμένα σε όλους όσοι λαμβάνουν τις αποφάσεις στο ανώτατο επίπεδο». ""Ο εθνικός ψεύτης είπε πολλά για να μην πει αν διαψεύδει ή όχι ότι, σύμφωνα με την έκθεση των κ. Τσιόδρα και Λύτρα, χιλιάδες ανθρώπινες ζωές χάθηκαν επειδή η κυβέρνηση δεν δημιούργησε νέες ΜΕΘ και για τα ποσοστά θνητότητας εκτός ΜΕΘ"" τόνισε σε αυτό το πλαίσιο ο εκπρόσωπος Τύπου του ΣΥΡΙΖΑ - Π.Σ. Τόνισε μάλιστα με νόημα ότι «για την κυβέρνηση η ενίσχυση σε ΜΕΘ ήταν πεταμένα λεφτά"" καταλήγοντας στο συμπέρασμα ότι ""ο κ. Μητσοτάκης αποδεικνύεται μέρα με τη μέρα και με κάθε τρόπο πλέον πόσο αδίστακτος είναι». Αυτογκόλ Οικονόμου Ο κυβερνητικός εκπρόσωπος ωστόσο πέτυχε ένα μεγαλοπρεπές αυτογκόλ. Επέκρινε την καταγγελία της αντιπολίτευσης στο πρόταγμα του Κυριάκου Μητσοτάκη για τον ανασχεδιασμό του υγειονομικού χάρτη κατά τη συμμετοχή του σε συνέδριο την 1η Ιουνίου για την Υγεία. Παρέλειψε ωστόσο να θυμίσει ότι σε εκείνη την ομιλία ο πρωθυπουργός είχε παρουσιάσει την ατζέντα της σταδιακής ιδιωτικοποίησης του δημόσιου συστήματος Υγείας. Είχε σημειώσει δε μεταξύ άλλων τότε ότι το σύστημα Υγείας πρέπει να βρει νέους τρόπους συνεργασίας με τον ιδιωτικό τομέα, καθώς δεν είναι υποχρεωτικό να είναι μόνο κρατικό. Τέλος, ο Γ. Οικονόμου στην απάντησή του ανέσυρε το δόγμα της ατομικής ευθύνης για την εκτόξευση του δείκτη των απωλειών.  Όπως ισχυρίστηκε, αν υπήρχε μεγαλύτερη εμβολιαστική κάλυψη, ""δεν θα φτάναμε ποτέ να έχουμε τόσους ασθενείς σε ΜΕΘ"". Επιδίωξε να πείσει μάλιστα ότι η κυβέρνηση έκανε και κάνει τα πάντα προς την κατεύθυνση αυτή.    "
avgi.gr,https://www.avgi.gr/politiki/403453_se-talirakia,ΠΟΛΙΤΙΚΗ, Σε ταληράκια,2021-12-16T07:10:00+02:00,Ο Σχολαστικός,"Η έκθεση Τσιόδρα - Λύτρα είναι πολύ μεγάλο θέμα. Γι’ αυτό άλλωστε τα ΜΜΕ της λίστας Πέτσα επιχείρησαν να τη θάψουν. Ή έστω να τραβήξουν την προσοχή του κόσμου σε σημεία που δεν είναι ενοχλητικά για την κυβέρνηση. Τι λέει η έκθεση: πρώτον, ότι για τους διασωληνωμένους εκτός ΜΕΘ η θνητότητα είναι αυξημένη κατά 87%. Δηλαδή: για έναν άνθρωπο που δεν βρίσκει ΜΕΘ, η πιθανότητα να πεθάνει είναι 87% μεγαλύτερη από την πιθανότητα που θα είχε να πεθάνει αν ήταν διασωληνωμένος σε ΜΕΘ. Το κρατάμε αυτό. Γιατί ο Μητσοτάκης φώναζε στη Βουλή: δεν υπάρχουν έρευνες που να αποδεικνύουν ότι εκτός ΜΕΘ η θνητότητα είναι μεγαλύτερη από ό,τι εντός ΜΕΘ. Αν έχετε, να μου τη φέρετε, κύριε Τσίπρα κ.λπ. κ.λπ. Για να αποδειχτεί τώρα ότι την έρευνα αυτή την είχε στα χέρια του και μάλιστα από τον άνθρωπο που έχει επιλέξει ως σύμβουλο για την αντιμετώπιση της πανδημίας. Και τα ίδια έχει πει και ο υπουργός Υγείας. Για να μην συνυπολογίσουμε και τους διάφορους μαϊντανούς της Ν.Δ. στα κανάλια. Δεύτερο που λέει η έκθεση: Το Εθνικό Σύστημα Υγείας αντέχει 400 διασωληνωμένους. Με παραπάνω αδυνατεί να επιτελέσει τον ρόλο του, η περίθαλψη των ανθρώπων υποβαθμίζεται και η θνητότητα αυξάνεται. Τι είχε πει ο Μητσοτάκης σε εκείνη τη συνέντευξη στο ΜEGA; Ότι το ΕΣΥ αντέχει μια χαρά. Επειδή υπήρχαν σφοδρές αντιδράσεις, βέβαια, την επόμενη είχε βγει στο υπουργικό συμβούλιο και είχε πει ότι το ΕΣΥ θα ενισχυθεί όπου χρειάζεται. Αλλά και που το είπε, έκτοτε δεν έχει γίνει τίποτα απολύτως. Τι χρειάζεται το ΕΣΥ για να ενισχυθεί: ΜΕΘ και προσωπικό. Για το προσωπικό κλαίγονται ότι δεν βρίσκουν και κανείς δεν πάει να δουλέψει. Αλλά αρνούνται να προκηρύξουν τις οργανικές θέσεις. Για τις ΜΕΘ είναι απαράδεκτοι. Χρειάζονται 200 ΜΕΘ παραπάνω και αυτοί απαντάνε: βαρέλι χωρίς πάτο, δεν μπορούμε να γεμίσουμε ΜΕΘ την Ελλάδα, δεν γίνεται να έχουμε μια ΜΕΘ για τον καθένα, είναι πολυτέλειες αυτά. Κανείς δεν τους είπε να φτιάξουν μια ΜΕΘ για τον καθέναν. Αυτό που χρειάζεται τους ζήτησαν να κάνουν. Το τρίτο που λέει η έρευνα είναι ότι η θνητότητα είναι μεγαλύτερη στη Θεσσαλονίκη σε σχέση με την Αθήνα. Και ακόμα μεγαλύτερη στην περιφέρεια. Πράγμα που επίσης εξηγείται με τις μεγάλες διαφορές στην κατάσταση των νοσοκομείων. Ο Τσιόδρας και ο Λύτρας μελέτησαν 4.000 θανάτους. Και βρήκαν ότι, από αυτούς, οι 1.535, αν δεν υπήρχαν αυτά τα βασικά προβλήματα, ενδεχομένως θα είχαν γλιτώσει. Ποσοστό 38,5%. Αυτή είναι η πραγματική κατάσταση του ΕΣΥ εν μέσω πανδημίας. Μέχρι εκεί μπορεί να ανταποκριθεί στον φόρτο. Στον βαθμό που δεν ενισχύεται, φυσικά. Η λίστα Πέτσα υποβάθμισε μέχρις εξαφανίσεως την έκθεση. Και εστίασε στο γεγονός ότι οι θάνατοι εκτός Αττικής είναι περισσότεροι. Απλά, χωρίς αναλύσεις. Και καπάκι έβγαλαν το συμπέρασμα για το πόσο σημαντικός είναι ο εμβολιασμός κ.λπ. κ.λπ. Τη γραμμή την έδωσε ο Οικονόμου. Ναι, δέχεται πίεση το ΕΣΥ, το έχουμε ενισχύσει, έχουμε διπλασιάσει τις ΜΕΘ, προσλάβαμε χιλιάδες γιατρούς και νοσηλευτές. Παραπάνω εξηγούμε τι έχουν κάνει και τι δεν κάνουν. Αλλά όταν το περιγράφουν, ακούγεται πιο ηρωικό. Και στη συνέχεια ο Οικονόμου πετάει την μπάλα στον εμβολιασμό και ο Τσίπρας που κλείνει το μάτι στους αντιεμβολιαστές κ.λπ. Και ότι ο ΣΥΡΙΖΑ αντέδρασε στις συγχωνεύσεις νοσοκομείων. Σοβαρά, ρε σεις, τώρα;    "
avgi.gr,https://www.avgi.gr/editorial/403450_i-ekthesi-poy-xemprostiazei-tin-kybernisi,EDITORIAL, Η έκθεση που ξεμπροστιάζει την κυβέρνηση,2021-12-16T07:00:00+02:00,Αυγή Newsroom,"Η κυβέρνηση θορυβήθηκε από την έκθεση Τσιόδρα - Λύτρα. Γιατί η συγκεκριμένη έκθεση περιγράφει ακριβώς το πρόβλημα που έχει δημιουργηθεί από την άρνησή της να ενισχύσει το Εθνικό Σύστημα Υγείας. Ένα ποσοστό 38,5% από τους νεκρούς του δεύτερου και του τρίτου κύματος θα μπορούσε να έχει γλιτώσει αν υπήρχαν περισσότερες ΜΕΘ και περισσότερο προσωπικό. Επιπλέον ξεμπροστιάζει όλα τα κυβερνητικά στελέχη που δήλωναν με κάθε ευκαιρία ότι η θνητότητα εκτός ΜΕΘ δεν είναι μεγαλύτερη από τη θνητότητα εντός. Και πρώτα από όλα εκθέτει τον ίδιο τον πρωθυπουργό, που είπε μέσα στη Βουλή ότι δεν υπάρχουν εκθέσεις που να επιβεβαιώνουν τέτοιο πράγμα. Στο γραφείο του την είχε την έκθεση. Αλλά είναι και κοινή λογική, δεν χρειάζεται να είσαι ο Τσιόδρας για να το καταλάβεις. Και είναι επίσης εκτεθειμένη η κυβέρνηση γιατί όλο αυτόν τον καιρό ξεγλιστράει από την απαίτηση της κοινωνίας και της αντιπολίτευσης να ενισχυθεί το ΕΣΥ, με αισχρά ψέματα και γελοίες δικαιολογίες. Τι να τους κάνουμε τόσους γιατρούς και τόσες ΜΕΘ, θα περάσει η πανδημία και θα μας περισσεύουν, έλεγε τις προάλλες ο Σκέρτσος. Σωστά. Θα ενοχληθούν και οι ιδιώτες αν ενισχυθεί το ΕΣΥ. Ας αφήσουμε μια υπερβάλλουσα θνητότητα της τάξης του 40% να υπάρχει, δεν χάλασε ο κόσμος. Και ας έχουμε και 200 διασωληνωμένους εκτός ΜΕΘ. Ας πρόσεχαν. Και αν μας ενοχλήσει κανείς, θα πούμε ότι ο Τσίπρας χαϊδεύει τους αντιεμβολιαστές. Ευκολάκι."
avgi.gr,https://www.avgi.gr/koinonia/403381_den-einai-geloio-einai-epikindyno,ΚΟΙΝΩΝΙΑ," Κάψιμο βιβλίων / Δεν είναι γελοίο, είναι επικίνδυνο",2021-12-15T08:30:00+02:00,Κάκη Μπαλή,"Από τότε που υπάρχει γραφή, από τότε που υπάρχει φανατισμός, από τότε που υπάρχει εξουσία που δεν ανέχεται τον αντίλογο, υπάρχουν και άνθρωποι που καίνε τα γραμμένα. Πολλούς αιώνες πριν ανακαλύψει ο Γουτεμβέργιος την τυπογραφία. Τις γραφές των Χριστιανών έβαζε να κάψουν ο Διοκλητιανός, τις γραφές των αιρετικών η Ορθόδοξη και η Καθολική Εκκλησία, το Ταλμούδ των Εβραίων η Ιερά Εξέταση, τις γραφές των Μάγιας οι κονκισταδόρες. Πρώτα καίγονταν τα βιβλία, μετά καίγονταν οι αναγνώστες. Το κάψιμο των βιβλίων που έμεινε στην Ιστορία -και κανείς δεν έχει την πολυτέλεια να το αγνοεί- ήταν αυτό στην τότε Πλατεία της Όπερας στο Βερολίνο τον Μάιο του 1933 από εθνικοσοσιαλιστές φοιτητές. Ήταν το πρώτο εμβληματικό δείγμα γραφής που έδωσαν οι Ναζί - τη συνέχεια την ξέρετε. Στη Χαλκίδα Μπροστά στις εικόνες από το Βερολίνο, το πλάνο από τη Χαλκίδα με το παιδικό βιβλίο του Ευγένιου Τριβιζά «Όχι! Δεν θα μας μπείτε στη μύτη!» να καίγεται μέσα σ’ έναν κουβά μαζί με μάσκες και rapid tests φαντάζει περισσότερο γελοίο παρά επικίνδυνο. Πρωταγωνιστές ήταν αντιεμβολιαστές γονείς που επέλεξαν να κάψουν το βιβλίο το βράδυ της Κυριακής πίσω από τα δικαστήρια της Χαλκίδας. Γονείς που χαρακτήριζαν προπαγάνδα το βιβλιαράκι για τα παιδιά, το οποίο είχε σκοπό, με τον απλό και πάντα χιουμοριστικό τρόπο του Ευγένιου Τριβιζά, να τα ενημερώσει για τους κινδύνους του κορωνοϊού. Αλλά η γελοιότητα αυτής της κίνησης είναι παγίδα. Όχι για τους πρωταγωνιστές της, αλλά για την κοινωνία. Εμφανίζει το κάψιμο των βιβλίων ως κάτι γραφικό, άντε ψεκασμένο, αλλά πάντως ακίνδυνο. Κανονικά όλα τα μέσα ενημέρωσης θα έπρεπε να ασχοληθούμε με αυτή την αποτρόπαια πράξη με σοβαρότητα. Και να θυμίσουμε όλες τις προηγούμενες, στον Μεσαίωνα, στον μεσοπόλεμο - και το πού οδήγησαν. Άλλωστε, ανάλογες εικόνες “γραφικών” διαδηλώσεων και σκοταδιστικών “χάπενινγκ” έχουμε ξαναδεί τα τελευταία χρόνια. Και δεν σταματάνε ποτέ στο γελοίο - και το ακίνδυνο. Θυμηθείτε τη φωτιά που έβαλαν στη κατάληψη στη Θεσσαλονίκη την ημέρα της διαδήλωσης για τις Πρέσπες, με την επίδειξη των γυμνών οπισθίων και τους Βουκεφάλες. Μόνο από θαύμα δεν κάηκε κανείς εκείνο το βράδυ. Με τη σφραγίδα της Ακροδεξιάς Γελοίες ήταν και οι εικόνες στο Καπιτώλιο, όταν ο Ντόναλντ Τραμπ έχασε τις εκλογές - αλλά δεν ήταν καθόλου ακίνδυνες για τη Δημοκρατία. Όπως γκροτέσκες είναι συχνά οι εικόνες από τις διαδηλώσεις των αντιεμβολιαστών σε πολλά μέρη της Ευρώπης, με διάφορα περιθωριακά και μη σχήματα της Ακροδεξιάς να ψαρεύουν στα θολά νερά του ανορθολογισμού - ενίοτε και να συντονίζουν τις κινητοποιήσεις. Στη Γερμανία, μάλιστα, έχουν αρχίσει να κάνουν παρέλαση με πυρσούς έξω από τα σπίτια επιδημιολόγων ή τοπικών υπουργών Παιδείας. Υποθέτω ότι και ο ευγενής Ευγένιος θα έχει θορυβηθεί μετά τις εικόνες από τη Χαλκίδα - παρά το ανατρεπτικό χιούμορ του, αμφιβάλλω εάν τις είδε ως γελοίες. Ο Τριβιζάς, όπως και όλοι οι άνθρωποι που έχουν στοιχειώδη γνώση της Ιστορίας, ξέρει καλά ότι το κάψιμο των βιβλίων είναι το πρώτο βήμα. Φρίκη και θλίψη Απερίφραστα καταδίκασαν οι εκδόσεις Πεδίο - Ελληνικά Γράμματα τη σκοταδιστική ενέργεια στη Χαλκίδα. Οι εκδότες του βιβλίου του Τριβιζά υπογραμμίζουν ότι οι εικόνες βιβλίων να καίγονται στην πυρά προξενούν φρίκη και θλίψη και θυμίζουν τις πιο σκοτεινές σελίδες της Ιστορίας.  "
avgi.gr,https://www.avgi.gr/politiki/403377_se-talirakia,ΠΟΛΙΤΙΚΗ, Σε ταληράκια,2021-12-15T07:10:00+02:00,Ο Σχολαστικός,"Σε έναν μακρινό πλανήτη, εξωγήινοι μυρμηγκοφάγοι εξυφαίνουν ένα ύπουλο σχέδιο για να κατακτήσουν τη Γη και να εξολοθρεύσουν τους κατοίκους της. Πρώτος και κύριος στόχος τους είναι τα παιδιά. Έτσι λοιπόν, ένα πρωί, με μια άγρια ιαχή που στο σύμπαν αντηχεί, ο διαστημικός στόλος των εισβολέων με επικεφαλής τον αποτρόπαιο στρατηγό Κόβιντ-19 τον Μικροπρεπή επελαύνει ακάθεκτος. Ποιος θα επικρατήσει στην τρομερή αναμέτρηση που θα ακολουθήσει; Θα πετύχει το σχέδιο των εξωγήινων εισβολέων ή τα παιδιά της Γης θα βρουν τρόπους να τους κατατροπώσουν; από την ιστοσελίδα infokids.gr. Δεν πρόκειται για ψέμα. Πρόκειται για ένα παραμύθι που έγραψε ο Τριβιζάς προκειμένου να εξηγήσει στα παιδάκια τι είναι και πώς λειτουργεί η πανδημία. Και γιατί είναι σημαντικό να φοράνε μάσκες, να τηρούν τους κανόνες υγιεινής και να προσέχουν τους παππούδες τους. Αυτό το παραμύθι τυπώθηκε σε 1 εκατομμύριο αντίτυπα και μοιράστηκε από το υπουργείο Παιδείας σε παιδικούς σταθμούς και νηπιαγωγεία. Αυτό το βιβλίο έκαψαν αρνητές του κορωνοϊού στη Χαλκίδα με το επιχείρημα ότι κάνει προπαγάνδα στα παιδάκια. Και διαμαρτυρόμενοι για τα περιοριστικά υγειονομικά μέτρα για τους ανεμβολίαστους. Η κίνηση αυτή δείχνει ακριβώς το είδος του αντιεμβολιαστικού ακτιβισμού. Πρώτον, το να καις βιβλία είναι τουλάχιστον ανατριχιαστικό. Παράλληλα όμως, το να καις Τριβιζά έχει μια αβάσταχτη γελοιότητα και γραφικότητα. Και αυτό είναι που προστατεύει τους αντιεμβολιαστές. Το ότι από μακριά μοιάζουν γραφικοί και αστείοι. Ειδικά όταν διακηρύσσουν ότι υπερασπίζονται τη δημοκρατία και τις ατομικές ελευθερίες. Αυτή η ανόητη συζήτηση είχε ξεκινήσει από την αρχή με τις μάσκες. Είναι ατομικό μου δικαίωμα να μην φοράω μάσκα. Διότι έχει βάλει μέσα τσιπάκια ο Μπιλγκέητζ. Όπως είναι ατομικό δικαίωμα να οδηγεί κάποιος μηχανή χωρίς κράνος ή να μην λαμβάνει υπ' όψιν του τους σηματοδότες. Λογικό. Ακριβώς επειδή κάθε τέτοιου είδους συζήτηση βυθίζεται αυτομάτως στη γελοιότητα, οι αντιεμβολιαστές έχουν κατακτήσει το δικαίωμα να μην τους παίρνουμε σοβαρά. Μέχρι που έφτασαν στο σημείο να κακοποιήσουν έναν γυμνασιάρχη, να του περάσουν χειροπέδες και να τον απαγάγουν. Ας το πάρουμε και αυτό στην πλάκα λοιπόν. Πόσο μάλλον που τα τηλεοπτικά δελτία τούς έδωσαν βήμα να πουν κάτι ακατάληπτες μπαρούφες περί συντάγματος και ατομικών δικαιωμάτων. Οι ίδιοι τύποι, που αυτοαποκαλούνται “Θεματοφύλακες του Συντάγματος”, έχουν κάνει διάφορες εφόδους σε καταστήματα, διαγνωστικά κέντρα και σχολεία. Όλες ασυνάρτητες και ανορθολογικές. Τον γυμνασιάρχη, για παράδειγμα τον «προσήγαγαν» στο τοπικό αστυνομικό τμήμα. Με αποτέλεσμα να συλληφθούν όλοι και να πάνε αυτόφωρο για κακούργημα. Άγνωστο αν ήταν αυτή η επιδίωξή τους. Γιατί στο δικαστήριο κάνουν τους Κινέζους. Δεν ήξεραν, δεν είναι «Θεματοφύλακες», ήταν περαστικοί. Η λίστα Πέτσα TV τους αποδοκιμάζει, βέβαια, αλλά ταυτόχρονα τους προβάλλει ως κάτι το αξιοπερίεργο. Και τους δίνει βήμα να λένε ασύλληπτες ανοησίες. Διότι λατρεύει τέτοιου είδους παρατράγουδα. Έτσι παίζει το παιχνίδι τους. Ο περισσότερος κόσμος δεν τους θεωρεί τίποτα περισσότερο από γελοίους ψεκασμένους. Και όσοι έχουν τσιμπήσει στις αντιεμβολιαστικές θεωρίες συνωμοσίας, ενημερώνονται για την ύπαρξή τους, συντονίζονται και κάποιοι πάνε και τους βρίσκουν για να οργανωθούν. Το τι θα γίνει με όλο αυτό, θα το δούμε στις εκλογές. Μέχρι τότε, παρακολουθούμε με προσοχή το who is who των ""Θεματοφυλάκων"". Χρυσαυγίτες, κασιδιαραίοι, ιερός λόχος, απόστρατοι αστυνομικοί και στρατιωτικοί. Ακτιβιστές του μακεδονικού αγώνος που πέταγαν μολότοφ σε βουλευτές του ΣΥΡΙΖΑ. Καλά θα πάει αυτό.  "
avgi.gr,https://www.avgi.gr/diethni/403288_o-fobos-tis-omikron-ayxanei-periorismoys-emboliasmoys-kai-antidraseis,ΔΙΕΘΝΗ," Κορωνοϊός / Ο φόβος της Όμικρον αυξάνει περιορισμούς, εμβολιασμούς και αντιδράσεις",2021-12-14T09:15:00+02:00,Αργύρης Παναγόπουλος,"Η παραλλαγή  Όμικρον, που εμφανίστηκε σε 63 χώρες, αποτελεί «πολύ υψηλό» παγκόσμιο κίνδυνο, φαίνεται να διαδίδεται περισσότερο από την παραλλαγή Δέλτα, προκαλεί λιγότερο σοβαρά συμπτώματα και καθιστά τα εμβόλια λιγότερο αποτελεσματικά, με κάποιες ενδείξεις ότι διαφεύγει την προστασία των εμβολίων, αλλά τα κλινικά δεδομένα για τον βαθμό σοβαρότητάς της παραμένουν περιορισμένα, ανακοίνωσε ο Παγκόσμιος Οργανισμός Υγείας (ΠΟΥ) ζητώντας πίστωση χρόνου, που θα οδηγήσει όμως σε νέες απώλειες ζωών. «Περισσότερα δεδομένα απαιτούνται για να γίνει κατανοητό το προφίλ σοβαρότητας. Ακόμη και αν είναι λιγότερο σοβαρή από την παραλλαγή Δέλτα, αναμένεται ότι θα αυξηθούν οι νοσηλείες ως αποτέλεσμα της αυξανόμενης μετάδοσης. Περισσότερες νοσηλείες κινδυνεύουν να επιβαρύνουν τα συστήματα Υγείας και να οδηγήσουν σε περισσότερους θανάτους» προειδοποίησε ο ΠΟΥ ενισχύοντας τις ανησυχίες των ευρωπαϊκών κυβερνήσεων. Από τις ΗΠΑ ο  Άντονι Φάουτσι υποστήριξε ότι οι τρεις δόσεις του εμβολίου αποτελούν το «βέλτιστο», ενώ την ίδια στιγμή στις ΗΠΑ τα θύματα ξεπέρασαν τις 800.000 άτομα και τα κρούσματα τα 50 εκατομμύρια άτομα, με τη θνησιμότητα στις ΗΠΑ να είναι πενταπλάσια από τον γειτονικό Καναδά και ενδεκαπλάσια από την Ιαπωνία. Μόνο η Ουγγαρία, η Σλοβακία, η Τσεχία, η Λιθουανία, η Λετονία, η Κολομβία, η Πολωνία και η Σλοβενία έχουν περισσότερους θανάτους από τις ΗΠΑ αναλογικά με τον πληθυσμό τους. Η βρετανική Βουλή ετοιμάζεται να ψηφίσει σήμερα νέα περιοριστικά μέτρα, υλοποιώντας το «Σχέδιο Β» με άξονα την τηλεργασία, τη χρήση μάσκας και πιστοποιητικών υγείας σε ορισμένους χώρους, στοχεύοντας να κερδίσει χρόνο για την αντιμετώπιση της παραλλαγής  Όμικρον. Ο υπουργός Υγείας Σάτζιντ Τζάβιντ προειδοποίησε ότι η Όμικρον εξαπλώνεται με «πρωτοφανείς ρυθμούς» καθιστώντας απαραίτητη την τρίτη δόση, με την  Όμικρον να ευθύνεται για το 40% της διασποράς του ιού στο Λονδίνο. Το Reuters ανέφερε για ουρές ενηλίκων στα εμβολιαστικά κέντρα για την τρίτη δόση μετά την έκκληση του Τζόνσον. Στη Γερμανία τα κρούσματα πλησίασαν τα 28.000, στη Ρωσία τα 30.000, με 16 κρούσματα της  Όμικρον να έχουν ταυτοποιηθεί από τις αρχές Δεκεμβρίου, η Νορβηγία θα υιοθετήσει νέα περιοριστικά μέτρα από Δευτέρα μετά το ρεκόρ κρουσμάτων και νοσηλειών, και μάλιστα εξαιτίας και της διασποράς της  Όμικρον, ενώ η γειτονική Δανία αποφάσισε την επίσπευση της χορήγησης της τρίτης δόσης για όλους άνω των 40 ετών για να αντιμετωπιστεί η διασπορά της  Όμικρον. Ο Ιταλός υπουργός Υγείας Ρομπέρτο Σπεράντζα υποστηρίζοντας τον εμβολιασμό των παιδιών από τις 16 Δεκεμβρίου τόνισε ότι «δεν πρόκειται για θέμα που μπορεί να συζητείται και να λύνεται στα καφέ, στο Διαδίκτυο ή στα τηλεοπτικά τοκ σόου.  Πρέπει να εμπιστευθούμε τους παιδίατρους και τις συμβουλές τους», ενώ σε οκτώ από τις είκοσι περιφέρειες της χώρας αυξήθηκαν οι νοσηλείες στις ΜΕΘ, με τα ημερήσια κρούσματα να έχουν πλησιάσει τις 19.500. Το Ισραήλ αποφάσισε να κλείσει τα σύνορά του με τη Βρετανία, το Βέλγιο και τη Δανία, εκτιμώντας ότι ανήκουν στις «κόκκινες ζώνες», με αποτέλεσμα οι πολίτες τους να μην μπορούν να ταξιδέψουν σε περίπου 50 χώρες χωρίς ειδική άδεια και καραντίνα στην επιστροφή τους. Ορισμένες χριστιανικές εκκλησίες υπογράμμισαν ότι οι περιορισμοί αυτοί θα αποτρέψουν το κύμα προσκυνητών στην Ιερουσαλήμ ενόψει των Χριστουγέννων. Τρεις ημέρες μετά την απόφαση της Νικαράγουα να διακόψει τις διπλωματικές σχέσεις της με την Ταϊβάν και να προχωρήσει στη σύναψη διπλωματικών σχέσεων με την Κίνα μαζί με την αντιπροσωπεία της Νικαράγουα, που συμπεριλάμβανε και δύο γιους του Προέδρου Ντανιέλ Ορτέγα, έφθασαν στη Μανάγουα οι πρώτες 290.000 δόσεις εμβολίων της κινέζικης Sinopharm, ενώ αναμένεται να ακολουθήσουν άλλες 800.000 δόσεις. Σχεδόν 45.000 αντιεμβολιαστές, ενάντιοι στα πιστοποιητικά υγείας και στους περιορισμούς, διαδήλωσαν το Σάββατο στη Βιέννη και άκουσαν μετά ομιλία του ακροδεξιού και εθνικιστή ηγέτη του FPO Χέρμπερτ Κικλ, ενώ το Σάββατο και την Κυριακή, σε δεκάδες γερμανικές πόλεις, πραγματοποιήθηκαν ανάλογες συγκεντρώσεις, που κατέληξαν σε συγκρούσεις, εκατοντάδες προσαγωγές και στον τραυματισμό 16 αστυνομικών. Στο Κρέινζ της Θουριγγίας πραγματοποιήθηκαν 207 προσαγωγές, δόθηκαν 108 διαταγές απομάκρυνσης από την πόλη, ενώ 44 άτομα θα διωχθούν για ποινικά αδικήματα και 47 σε πλημμελήματα. Η αστυνομία διέλυσε συγκεντρώσεις αντιεμβολιαστών στη Βόρεια Ρηνανία - Βεστφαλία και τη Σαξονία και στη Φρανκφούρτη, το Φράιμπουργκ και τη Στουτγάρδη. Στην Ιταλία ομάδα αντιεμβολιαστών δημοσίευσε προσωπικά στοιχεία του πρωθυπουργού Μάριο Ντράγκι προτρέποντας τη διοργάνωση διαμαρτυριών έξω από την κατοικία του σε καθημερινή βάση.    "
avgi.gr,https://www.avgi.gr/editorial/403281_iero-kathestos-kai-paratrehameni-kybernisi,EDITORIAL, Ιερό καθεστώς και παρατρεχάμενη κυβέρνηση,2021-12-14T07:00:00+02:00,Αυγή Newsroom,"Ζούμε σε μια σύγχρονη ευρωπαϊκή χώρα, όπου ο πρωθυπουργός και η υπουργός Παιδείας παρευρίσκονται στις εργασίες της Διαρκούς Ιεράς Συνόδου. Και μόνο ο συμβολισμός της κίνησης αυτής είναι προβληματικός. Γιατί η κυβέρνηση εγγυάται την εφαρμογή του συντάγματος και το σύνταγμα εγγυάται την ισότητα και την ισονομία των πολιτών ανεξάρτητα από το θρήσκευμά τους. Ενώ, αντίθετα, η χθεσινή κίνηση στέλνει το μήνυμα ότι η Εκκλησία υπό τις παρούσες συνθήκες είναι καθεστώς και έχει την κυβέρνηση ως παρατρεχάμενό της. Εντός της Εκκλησίας βρίσκεται σήμερα ο ισχυρότερος πόλος του αντιεμβολιαστικού κινήματος. Στην κορυφή της ιεραρχίας κρατιούνται κάπως τα προσχήματα, αλλά το ρεύμα αυτό σε όλα τα επίπεδα της Εκκλησίας δραστηριοποιείται ανενόχλητο. Η κυβέρνηση αρνείται εδώ και καιρό να εφαρμόσει μέτρα στους θρησκευτικούς χώρους. Και δεν πρόκειται να το κάνει, όσο άσχημα και αν πάνε τα πράγματα. Αυτό ακριβώς επιβεβαιώνει το κοινό ανακοινωθέν, που επιτίθεται σε όσους «εργαλειοποιούν την πανδημία αναζητώντας ή ακόμα και υποδαυλίζοντας εντάσεις στις σχέσεις μεταξύ Πολιτείας και Εκκλησίας». Εννοώντας προφανώς όσους ζητούν να ισχύει για την Εκκλησία ό,τι και για τον υπόλοιπο κόσμο. Με τον τρόπο αυτό δηλώνεται ότι η Εκκλησία θα συνεχίσει να διαχειρίζεται τους αντιεμβολιαστές της με προσχηματικές δηλώσεις και ευχολόγια. Και η κυβέρνηση θα συνεχίσει να κάνει το κορόιδο προσδοκώντας ψήφους από το οπισθοδρομικό αυτό ρεύμα. Ας συζητήσουμε πάλι για το ποιος κλείνει το μάτι στους αντιεμβολιαστές."
avgi.gr,https://www.avgi.gr/diethni/403278_emboliastike-10-fores-se-mia-mera-sto-onoma-antemboliaston,ΔΙΕΘΝΗ, Νέα Ζηλανδία / Εμβολιάστηκε 10 φορές σε μια μέρα στο όνομα αντεμβολιαστών,2021-12-13T23:10:50+02:00,Αυγή Newsroom,"Μπροστά σε ένα ανησυχητικό περιστατικό βρέθηκαν οι υγειονομικές αρχές της Νέας Ζηλανδίας όταν αντιλήφθηκαν ότι ένας άνδρας εμβολιάστηκε κατά του του κορωνοϊού έως και 10 φορές μέσα σε μια μέρα για λογαριασμό άλλων ανθρώπων. Η ενέργεια του άνδρα έχει πυροδοτήσει επίσημη έρευνα.Η Astrid Koornneef, διευθυντής ομάδας επιχειρήσεων για το εμβόλιο και το πρόγραμμα ανοσοποίησης κατά της Covid-19 στη Νέα Ζηλανδία, δήλωσε ότι το Υπουργείο Υγείας της χώρας γνώριζε το θέμα και το έχει λάβει πολύ σοβαρά υπόψιν. «Ανησυχούμε πολύ για αυτήν την κατάσταση και συνεργαζόμαστε με τις αρμόδιες υπηρεσίες», είπε, σύμφωνα με τη New Zealand Herald. Το υπουργείο ωστόσο δεν διευκρίνισε πού ακριβώς στη χώρα συνέβη το περιστατικό. Η αναπληρώτρια καθηγήτρια Helen Petousis-Harris χαρακτήρισε τη συμπεριφορά «απίστευτα εγωιστική» καθώς φέρεται ο άνδρας να πληρώθηκε είτε από αντιεμβολιαστές είτε από άτομα που φοβόντουσαν το εμβόλιο να το κάνει στο όνομά τους ώστε να πάρουν το πιστοποιητικό εμβολιασμού.«Ο άνδρας που πήρε πολλαπλές δόσεις του εμβολίου για τον COVID-19 είναι απίθανο να υποστεί σοβαρή βλάβη, αλλά πιθανόν να αισθανθεί χάλια την επόμενη μέρα από τις πολλές δόσεις», ανέφερε η Νεοζηλανδή καθηγήτρια.Η επιστήμονας είπε ότι η λήψη πολλαπλών δόσεων του εμβολίου κατά του κορωνοϊού δεν είναι ιδανική και πρέπει να αποφεύγεται, λέγοντας ότι όταν οι άνθρωποι λαμβάνουν υψηλότερες δόσεις, έχουν περισσότερο πυρετό, πόνους και πονοκεφάλους.Σύμφωνα με ΜΜΕ της χώρας ο άνδρας επισκέφτηκε πολλά εμβολιαστικά κέντρα αφού είχε πάρει χρήματα για τις υπηρεσίες του«Το να έχετε μια ανακριβή κατάσταση εμβολιασμού όχι μόνο σας θέτει σε κίνδυνο, αλλά θέτει σε κίνδυνο τους φίλους σας, την οικογένειά σας αλλά και την κοινότητα, καθώς και τις ομάδες υγειονομικής περίθαλψης που σας περιθάλπουν τώρα αλλά και στο μέλλον», τόνισε η διευθυντής της ομάδας επιχειρήσεων για το εμβόλιο στη Νέα Ζηλανδία.Επιπλέον, είπε η κ. Koornneef, σχολίασε ότι εάν ένα άτομο επρόκειτο να λάβει εμβόλιο βάσει ψευδής ταυτότητας το δικό του προσωπικό αρχείο υγείας δεν θα αντικατοπτρίζει ότι ήταν εμβολιασμένο. Αυτό θα μπορούσε να επηρεάσει τον τρόπο διαχείρισης της υγείας τους στο μέλλον. πηγή newsbeast.gr"
avgi.gr,https://www.avgi.gr/koinonia/403273_antiemboliastes-ekapsan-mehri-kai-biblia-toy-tribiza,ΚΟΙΝΩΝΙΑ, Χαλκίδα / Αντιεμβολιαστές έκαψαν μέχρι και βιβλία του Τριβιζά,2021-12-13T21:53:00+02:00,Αυγή Newsroom,"Σε σκοτεινές εποχές παραπέμπουν όσα εξελίχθηκαν την Κυριακή το βράδυ, όπου αντιεμβολιαστές σε συγκέντρωση που είχαν στο κέντρο της Χαλκίδας, έκαψαν αντίτυπα του παιδικού βιβλίου του Ευγένιου Τριβιζά που αφορά την περίοδο της πανδημίας και είχε μοιραστεί την προηγούμενη εβδομάδα στους παιδικούς σταθμούς. Σύμφωνα με τους αρνητές, η διάθεση των βιβλίων αποτελεί μέρος ευρύτερης προπαγάνδας υπέρ των εμβολίων και του εκφοβισμού της κοινωνίας μέσω της υποχρεωτικότητας. Έκαψαν επίσης μάσκες προστασίας και rapid test, αλλά και φωτοαντίγραφα του Νόμου 4682/2020 περί των μέτρων περιορισμού του κορωνοϊού. Το παιδικό βιβλίο του Τριβιζά εξηγεί στα παιδιά ζητήματα που έχουν να κάνουν με την πανδημία του κορωνοϊού και για το λόγο αυτό βρέθηκε στο στόχαστρο των αρνητών. Το νέο περιστατικό στη Χαλκίδα έρχεται σε συνέχεια μιας σειράς ακραίων συμπεριφορών από αρνητές του εμβολιασμού αλλά και από οργανωμένες ομάδες όπως οι «θεματοφύλακες του Συντάγματος», οι οποίοι τις προηγούμενες μέρες έφτασαν σε σημείο να «συλλάβουν» γυμνασιάρχη, να του περάσουν χειροπέδες και να τον οδηγήσουν στο αστυνομικό τμήμα της περιοχής, προφασιζόμενοι ότι αποδίδουν δικαιοσύνη.    "
avgi.gr,https://www.avgi.gr/diethni/403207_antiemboliastes-anartisan-prosopika-stoiheia-toy-ntragki-sto-diadiktyo,ΔΙΕΘΝΗ, Ιταλία / Αντιεμβολιαστές ανάρτησαν προσωπικά στοιχεία του Ντράγκι στο διαδίκτυο,2021-12-12T21:17:25+02:00,Αυγή Newsroom,"Το τελευταίο εικοσιτετράωρο στην Ιταλία καταγράφηκαν 19.215 περιστατικά κορωνοϊού και 66 άνθρωποι έχασαν την ζωή τους. Συνολικά, πραγματοποιήθηκαν 501.815 διαγνωστικά τεστ, το 3,8% από τα οποία προέκυψε θετικό. Στις μονάδες εντατικής θεραπείας της χώρας βρίσκονται 829 ασθενείς με Covid 19, ενώ στους νοσοκομειακούς θαλάμους είναι 6.697. Στο μεταξύ, ομάδα αντιεμβολιαστών επιτέθηκε, μέσω διαδικτύου, στον Ιταλό πρωθυπουργό Μάριο Ντράγκι: αναρτήθηκε η διεύθυνση της κατοικίας του, με προτροπή «να πραγματοποιούνται κάθε βράδυ συγκεντρώσεις έξω από το σπίτι του». Με το συμβάν ασχολείται ο τομέας της ιταλικής αστυνομίας που ερευνά την «διάπραξη αδικημάτων μέσω ίντερνετ». Παράλληλα, μετά τον χθεσινό θάνατο ενός πενηντάχρονου άνδρα, ο οποίος αρνήθηκε να εμβολιαστεί και να διασωληνωθεί στην πόλη Τρέντο της βόρειας Ιταλίας, σήμερα στην ίδια πόλη έχασε την ζωή του ένας ασθενής τριάντα εννέα ετών, αντιεμβολιαστής επίσης. Ο ίδιος ανήκε σε ευπαθή ομάδα και, παρά τις προτροπές των συγγενών του, αποφάσισε να μην εμβολιαστεί. Το «προφίλ» του, στο Facebook, γέμισε συλλυπητήρια μηνύματα συγγενών και φίλων. Ένα ιδίως, το οποίο προβάλλεται με έμφαση από τα ιταλικά μέσα ενημέρωσης, συνοψίζει τον πόνο αλλά και τον θυμό πολλών ανθρώπων για μια ακόμη αδικοχαμένη ζωή: «σου εύχομαι να αναπαυθεί η ψυχή σου. Έλεγες ότι ο κορονοϊός δεν υπάρχει, φίλε μου…», γράφει ένας αδελφικός φίλος του τριανταεννιάχρονου."
avgi.gr,https://www.avgi.gr/diethni/403160_se-proodeytiki-kateythynsi-horis-anatropes,ΔΙΕΘΝΗ," Γερμανία / Σε προοδευτική κατεύθυνση, χωρίς ανατροπές ",2021-12-12T18:00:00+02:00,Κάκη Μπαλή,"Η εποχή Μέρκελ τέλειωσε, η νέα εποχή δεν έχει ξεκινήσει ακόμη, παρά το γεγονός ότι από την Τετάρτη υπάρχει μια καινούργια κυβέρνηση στη Γερμανία, για πρώτη φορά μια κυβέρνηση - σηματοδότης, Πράσινη, Κόκκινη (Σοσιαλδημοκράτες) και Κίτρινη (Φιλελεύθεροι). Η αλλαγή σκυτάλης στην εξουσία έγινε χωρίς πολλές φανφάρες -η όλη διαδικασία στη Βουλή του Βερολίνου ήταν σεμνή και ήσυχη, όπως ακριβώς ήθελε τη χώρα της η Μέρκελ στα 16 χρόνια της θητείας της. Κι όπως τη θέλει ο νέος καγκελάριος, ο ήσυχος, βαρετός, πεισματάρης  Όλαφ Σολτς, που έχει πολλά κοινά με την προκάτοχό του, με σημαντικότερο το γεγονός ότι και τους δυο τους έχουν υποτιμήσει αφάνταστα εχθροί και φίλοι. Οταν το καλοκαίρι του 2021 ο Σολτς, που είχε πάρει το χρίσμα του SPD να είναι υποψήφιος στις εκλογές του Σεπτεμβρίου, δήλωνε ότι θέλει να γίνει καγκελάριος, πιθανότατα δεν τον πίστεψε ούτε η οικογένειά του. Αντιθέτως, με αυτή τη δήλωση οι καλλιτέχνες του πολιτικού καμπαρέ είχαν κάνει πάρτι κερδίζοντας εύκολα το γέλιο του κοινού. Όλοι θυμούνταν ότι ο Σολτς είχε χάσει με πάταγο τις εκλογές για την προεδρία του Σοσιαλδημοκρατικού κόμματος από δύο σχετικά άγνωστους της αριστερής πτέρυγας. Επιπλέον ήταν σε εξέλιξη δύο εξεταστικές επιτροπές στη Βουλή για οικονομικά σκάνδαλα ολκής, τα οποία ο Σολτς ως υπουργός Οικονομικών της Μέρκελ δεν κατάφερε να αποτρέψει -στην καλύτερη περίπτωση. Όσο για τις ρητορικές ικανότητες του Σολτς εντός και εκτός Βουλής, αυτές ήταν -και παραμένουν- περίπου ανύπαρκτες. Κι όμως ο 63χρονος Σοσιαλδημοκράτης κατάφερε να κερδίσει τις εκλογές, όπως κατάφερε να σχηματίσει τον κυβερνητικό συνασπισμό που προτιμούσε, με τρόπο σεμνό και ήσυχο, ακριβώς όπως του αρέσει να κινείται. Η εποχή Μέρκελ τέλειωσε χωρίς ταρατατζούμ. Χωρίς να σαρώσει τη Γερμανία ένας άνεμος αλλαγής, όπως το 1969, όταν έγινε καγκελάριος ο Βίλι Μπραντ μετά από μια μακρά φάση συντηρητικής διακυβέρνησης ή όπως το 1998, όταν ο Γκέρχαρντ Σρέντερ νίκησε τον αιώνιο Χέλμουτ Κολ. Το 1969 ο Μπραντ σχημάτισε κυβέρνηση με σύνθημα “να τολμήσουμε περισσότερη δημοκρατία”. Την εποχή εκείνη ήταν ένα σύνθημα ριζοσπαστικό. Το 1998 ο Σρέντερ σχημάτισε κυβέρνηση με τους Πράσινους, τα φοβερά παιδιά του οικολογικού κινήματος και του κινήματος ειρήνης που είχαν ανακαλύψει στο μεταξύ τη γοητεία της κυβερνησιμότητας.  Ήταν μια ιστορική αλλαγή για τη Γερμανία. Ο πρώην συνήγορος της RAF, της Φράξιας Κόκκινος Στρατός, έγινε υπουργός Εσωτερικών του SPD. Ο Γιόσκα Φίσερ, που πετροβολούσε την αστυνομία, έγινε ο υπουργός Εξωτερικών που έδωσε το πράσινο φως για τους βομβαρδισμούς στη Γιουγκοσλαβία. Το 2021 οι Γερμανοί μιλούν περισσότερο για την εποχή που τέλειωσε, παρά για αυτή που αρχίζει. Η Μέρκελ έφυγε χωρίς να ηττηθεί -αφού δεν έβαλε υποψηφιότητα ούτε καν για βουλευτής-, ο Σολτς ήταν αντικαγκελάριος στην κυβέρνησή της. Κανείς δεν μιλά για ανατροπή -κι όταν πέφτει το επίθετο “ιστορικός” για τον νέο κυβερνητικό συνασπισμό, γίνεται μάλλον από ανάγκη για βαρύγδουπες κουβέντες. Ακόμη και το κεντρικό σύνθημα της νέας κυβέρνησης (“να τολμήσουμε περισσότερη πρόοδο”) φαντάζει σαν κόπια του συνθήματος του Μπραντ. Κι όμως, αυτός ο συνασπισμός, αυτή η κυβέρνηση - σηματοδότης, γέννημα της ανάγκης και της πολιτικής αριθμητικής, είναι το πιο προοδευτικό σχήμα που μπορεί να αντέξει σήμερα η γερμανική κοινωνία -μια κοινωνία που παραδοσιακά προτιμάει τη συνέχεια από τις ανατροπές, το γνωστό από το άγνωστο, μια κοινωνία η οποία συνήθως αντιμετωπίζει φοβικά τις αλλαγές. Πιο προοδευτική θα ήταν μόνο μια κυβέρνηση κοκκινο - κοκκινο - πράσινη, και μόνο στον κοινωνικό τομέα. Εδώ οι Σοσιαλδημοκράτες κατάφεραν μόνο να επιβάλουν την αύξηση του κατώτατου μισθού στα 12 ευρώ την ώρα, άντε και τη συγκράτηση των συντάξεων. Με την Αριστερά αντί για το FDP στην κυβέρνηση θα μπορούσαν να κάνουν πολύ περισσότερα για τη μείωση των ανισοτήτων, αλλά το κόμμα της Linke δεν μπόρεσε να πείσει ούτε το 5% των πολιτών να το ψηφίσει. Στον τομέα των δικαιωμάτων, πάλι, μια κοκκινο - κοκκινο - πράσινη κυβέρνηση δεν θα έκανε πολλά διαφορετικά. Η κυβερνητική συμφωνία του σηματοδότη από το οικογενειακό δίκαιο μέχρι την πολιτική για τα ναρκωτικά κάνει το κράτος τόσο φιλελεύθερο όσο είναι ήδη η κοινωνία. Η συντριπτική πλειονότητα των Γερμανών θεωρεί αυτονόητο ότι οι γυναίκες αποφασίζουν για το σώμα τους -κι όχι να ανακατεύεται ο νομοθέτης στις αμβλώσεις-, ότι δεν υπάρχει μόνο η παραδοσιακή μορφή οικογένειας -μαμά, μπαμπάς, παιδί-, ότι δεν είναι έγκλημα ο μπάφος. Οι νέοι κυβερνητικοί εταίροι απλώς δεσμεύονται να νομοθετήσουν για τα αυτονόητα, τα σχέδιά τους δεν είναι προωθητικά, δεν είναι πιο μπροστά από την κοινωνία. Πριν από μερικά χρόνια, για παράδειγμα, θα ήταν ριζοσπαστικό να σχηματιστεί μια κυβέρνηση στη Γερμανία με ίσο αριθμό ανδρών και γυναικών υπουργών. Την Τετάρτη, που αυτό έγινε, πέρασε σχεδόν απαρατήρητο. Η κοινωνία ήταν από καιρό έτοιμη γι’ αυτή την επίδειξη ισότητας και οι κυβερνητικοί εταίροι ακολούθησαν. Η κυβέρνηση Σολτς υπόσχεται τον εκσυγχρονισμό, την κλιματικά ουδέτερη αναδιάρθρωση της οικονομίας, τον ψηφιακό μετασχηματισμό του κράτους. Σε προγραμματικό επίπεδο επ’ αυτών οι Σοσιαλδημοκράτες, οι Πράσινοι και οι Φιλελεύθεροι δεν λένε κάτι καινούργιο. Απλά δεσμεύονται να υλοποιήσουν τους σχεδιασμούς του κοντινού παρελθόντος, να γκαζώσουν εκεί που οι ήδη αποφασισμένες αλλαγές προχωρούσαν σημειωτόν.  Άντε και να τελειώσουν με το κάρβουνο μερικά χρόνια νωρίτερα, αντί το 2038 που είχε αποφασίσει η κυβέρνηση Μέρκελ, το 2030. Δεσμεύονται επίσης να επενδύσουν τεράστια ποσά σ’ αυτή την αναδιάρθρωση -ακόμη κι ο νέος υπουργός Οικονομικών Κρίστιαν Λίντνερ, που μέχρι πρότινος ονειρευόταν την επιστροφή στους ισοσκελισμένους προϋπολογισμούς. Μακροπρόθεσμα η επιτυχία της κυβέρνησης Σολτς θα κριθεί από το αν θα καταφέρει πράγματι να γκαζώσει, να αναδιαρθρώσει τη βιομηχανία σε κλιματικά ουδέτερη κατεύθυνση, χωρίς να χαθούν πολλά κορμιά στον δρόμο. Βραχυπρόθεσμα η επιτυχία της θα κριθεί από το πώς θα διαχειριστεί το τέταρτο, πέμπτο και πιθανώς έκτο κύμα της πανδημίας. Πρωταγωνιστικό ρόλο σ’ αυτό θα παίξει ο νέος υπουργός Υγείας Καρλ Λάουτερμπαχ, από τα πιο ενδιαφέροντα πρόσωπα στην κυβέρνηση Σολτς. Δυο μήνες και κάτι κράτησαν οι διαπραγματεύσεις για τον σχηματισμό κυβέρνησης στη Γερμανία και, όσο κι αν κρατήθηκαν αναπάντεχα μυστικές οι όποιες πολλές κόντρες υπήρξαν, τόσο για το περιεχόμενο της προγραμματικής συμφωνίας όσο και για το μοίρασμα των υπουργείων, ένα ζήτημα διέρρευσε σχεδόν αμέσως: Κανείς κυβερνητικός εταίρος δεν έδωσε μάχη για το υπουργείο Υγείας, ένα υπουργείο - καρμανιόλα στα χρόνια της πανδημίας. Μάλιστα, όταν πριν από δεκαπέντε μέρες έγινε γνωστό ότι η καυτή πατάτα θα πέσει στα χέρια του SPD, το όνομα του μελλοντικού υπουργού παρέμεινε μυστικό. Αν και υπήρχε ήδη ένα... κίνημα υπέρ του Καρλ Λάουτερμπαχ, του ανθρώπου που από την αρχή της πανδημίας φρόντιζε να ενημερώνει το κοινό από τα τοκ σόου της τηλεόρασης, λέγοντας ενίοτε επώδυνες αλήθειες τόσο για την κυβέρνηση όσο και για τους ίδιους τους πολίτες. Ο Λάουτερμπαχ είναι βουλευτής του SPD από το 2005, γιατρός επιδημιολόγος, με διδακτορικό από το Χάρβαρντ στο μάνατζμεντ της Υγείας. Τον λατρεύουν οι οικοδέσποινες των πολιτικών εκπομπών, τον μισούν οι αντιεμβολιαστές, αλλά και οι αισιόδοξοι που δεν αντέχουν τον πεσιμισμό του, και τον φοβούνται οι σύντροφοί του στο κόμμα, επειδή ποτέ μέχρι τώρα δεν λάμβανε υπόψη το κομματικό συμφέρον όταν μιλούσε για τη δημόσια Υγεία. Ίσως γι’ αυτό ο Σολτς τον επέλεξε την τελευταία στιγμή για το υπουργείο Υγείας.  Άλλωστε η πρώτη κουβέντα του για την πανδημία, μόλις τον παρουσίασε ο καγκελάριος στον Τύπο του Βερολίνου, ήταν “θα κρατήσει πολύ, δεν θα είναι εύκολο, αλλά θα προσπαθήσουμε σκληρά και θα τα καταφέρουμε”. Ο Λάουτερμπαχ δεν ήταν φειδωλός στην κριτική του το προηγούμενο διάστημα, για τις καθυστερήσεις στους εμβολιασμούς τόσο σε τοπικό όσο και σε ομοσπονδιακό επίπεδο, ενώ ένα χρόνο πριν είχε ταχθεί υπέρ αυστηρότερων lockdown από αυτά που αποφάσιζε -και δη με καθυστέρηση- η σύνοδος των τοπικών πρωθυπουργών με τη Μέρκελ. Ωστόσο ποτέ δεν έλεγε μεγάλες κουβέντες, απλά μιλούσε χαμηλόφωνα πίσω από τη μάσκα για “χαμένες ευκαιρίες” -κι αυτές οι λέξεις από το στόμα του πονούσαν πολύ τους λαλίστατους πρωθυπουργούς, που τα έκαναν θάλασσα. Τώρα ο Λάουτερμπαχ θα υφίσταται την κριτική των άλλων. Θα πρέπει να αποδείξει ότι μπορεί να πείσει περισσότερους να εμβολιαστούν, ότι μπορεί να οργανώσει καλύτερα το εμβολιαστικό πρόγραμμα κι ότι θα καταφέρει να ενισχύσει το σύστημα Υγείας, όπως έχει δεσμευτεί η κυβέρνηση Σολτς. Δεδηλωμένος στόχος του είναι να έχουν εμβολιαστεί για τρίτη φορά 30 εκατομμύρια άνθρωποι μέχρι τα Χριστούγεννα -στόχος υπερβολικά φιλόδοξος, αν και τις τελευταίες μέρες έσπασε το ρεκόρ του ενός εκατομμυρίου εμβολιασμών την ημέρα. Ωστόσο κάποια στιγμή η πανδημία θα περάσει -με πολλά θύματα στη Γερμανία, η οποία, παρά το στιβαρό σύστημα Υγείας της σε σχέση με άλλες χώρες, δεν τα πήγε καθόλου καλά στο τέταρτο κύμα. Κι ο Λάουτερμπαχ θα μετρηθεί με τη μείζονα παλιά πρόκληση, αυτή που έχει ξεχαστεί μέσα στον πανικό των διασωληνωμένων. Ο Σοσιαλδημοκράτης πολιτικός έχει ταχθεί υπέρ ενός ασφαλιστικού συστήματος για όλους, ώστε να μην υπάρχει ο διαχωρισμός μεταξύ της υποχρεωτικής δημόσιας ασφάλισης και της ιδιωτικής για όσους την επιλέγουν από μια εισοδηματική κλάση κι επάνω. Σήμερα είναι κανόνας οι υγειονομικές υπηρεσίες δύο ταχυτήτων, με τους υποχρεωτικά ασφαλισμένους να απολαμβάνουν τις χειρότερες. Κι αυτό ο Λάουτερμπαχ δεσμεύεται να το αλλάξει, εάν βέβαια μείνει στην ηλεκτρική καρέκλα του υπουργού Υγείας και μετά την πανδημία.  "
avgi.gr,https://www.avgi.gr/politiki/403140_fasistikes-heiropedes-se-ekpaideytikoys,ΠΟΛΙΤΙΚΗ, Φασιστικές χειροπέδες σε εκπαιδευτικούς,2021-12-12T13:45:00+02:00,Κατερίνα Μπρέγιαννη,"Το ναυάγιο των δημοσκοπήσεων στις εκλογές του ΚΙΝ.ΑΛΛ. υπενθύμισε ότι, μαζί με τα ΜΜΕ, αποτελούν τον άλλο πόλο της χειραγώγησης. Τα κανάλια ακολούθησαν τον «νικητή» της προηγούμενης Κυριακής αντικαθιστώντας το πρόσωπο, διατηρώντας όμως το «σπρώξιμο». Έτσι απλά, ο Ανδρουλάκης έγινε το αγαπημένο τους παιδί αντικαθιστώντας τον ηττημένο Λοβέρδο. Όχι ότι δεν παραχωρήθηκε άπλετος τηλεοπτικός χρόνος στον Αν. Παπανδρέου, ωστόσο οι διαμορφωτές της κοινής γνώμης έσπευσαν να ποντάρουν τα λεφτά τους πλασάροντας ως «νέο και ωραίο» τον Ν. Ανδρουλάκη. Σε τέτοιο βαθμό, μάλιστα, που στον ΣΚΑΪ βιάζονται να «μειώσουν» από τα πάνελ τον ΣΥΡΙΖΑ, προς χάριν του ΚΙΝ.ΑΛΛ., που, όπως διακήρυξαν, σηματοδοτεί πλέον την «ανανέωση». Μια ανανέωση χωρίς σαφές πολιτικό στίγμα, που όμως το σύστημα Μητσοτάκη βιάζεται να ελέγξει. Σχολιαστής στα πάνελ έφτασε να ισχυριστεί πως «δεν υπάρχει πλέον διαφορά Δεξιάς - Αριστεράς»! Τη θέλουν και αυτή ξεπερασμένη; Ίδιον του παλαιοκομματισμού; Όπως κατηγορεί ο Γ. Οικονόμου τον Αλ. Τσίπρα; Το καινοφανές είναι ο γόνος της Οικογενείας και ο Ανδρουλάκης με τον Βενιζέλο; Την πρωτοφανή δήλωση Μητσοτάκη για τις ΜΕΘ επανέλαβαν οι Ι. Φωτήλας (Open) και Γ. Κουμουτσάκος (ΑΝΤ1), θεωρώντας την προφανώς επιτυχημένη. Το παράλογο ως λογικό σε πλύση εγκεφάλου στους 60ο τουλάχιστον. Ωστόσο, δεν ήταν το χειρότερο που ακούστηκε στα κανάλια αυτή την εβδομάδα. Ούτε βέβαια το «πολιτικός τραμπούκος» που πέταξε ο Γ. Κουμουτσάκος κατά του Π. Σκουρλέτη για να βγει από τη δύσκολη θέση μιας λογικής απάντησης για τις ΜΕΘ και τα ράντζα στα νοσοκομεία, την ώρα που ο προϋπολογισμός για την Υγεία, αντί να αυξάνεται, μειώνεται κατά 800 εκατ. Η Ν.Δ. συχνά ανάγει σε πολιτική τακτική τη χουλιγκανική καφρίλα. Το πιο ακραίο ήταν ότι κατηγόρησε τον ΣΥΡΙΖΑ - Π.Σ. για «κατασκευή» θέματος με τις «γυναικοκτονίες», λέγοντας ταυτόχρονα ότι «δεν είναι αυτό πεδίο σύγκρουσης». Για να προσθέσει αμέσως μετά ότι η νομική αναγνώριση του όρου «θα οδηγούσε σε αδιέξοδο το νομικό μας σύστημα», παρά τη 16η γυναίκα που δολοφονείται άγρια μέσα στη χρονιά. Τραγική ειρωνεία, ο Μητσοτάκης την ίδια ημέρα παρουσίασε σε ακόμη μία φιέστα το σχέδιο της κυβέρνησης για την Ισότητα των Φύλων. Και για την Τζεβριέ Εδινερλί, μητέρα τριών παιδιών, που ξυλοκοπήθηκε μέχρι θανάτου από τον σύζυγό της, ούτε μία λέξη δεν βρήκε να πει... έστω για την «επικοινωνία». Τάγματα αντιεμβολιαστών «συλλαμβάνουν» διευθυντή για να επιβάλουν τον δικό τους νόμο. Τα κανάλια ανέδειξαν το γεγονός, αποσιωπώντας όμως την αιτία, ότι οι επιθέσεις κατά εκπαιδευτικών από αντιεμβολιαστές και «θεματοφύλακες» είναι φασιστικές, επαναλαμβανόμενες και οργανωμένες.  "
avgi.gr,https://www.avgi.gr/koinonia/403063_kynismos-epikoinonia-anaisthisia,ΚΟΙΝΩΝΙΑ," Κυνισμός, επικοινωνία, αναισθησία",2021-12-11T10:10:00+02:00,,"Η διαχείριση της πανδημίας από την κυβέρνηση Μητσοτάκη είναι αποκαλυπτική για τον τρόπο άσκησης της εξουσίας από τον πρωθυπουργό και τους στενούς του συνεργάτες. Κυνισμός, επικοινωνία, αναισθησία. Ο Μητσοτάκης ουδέποτε στους 22 μήνες της πανδημίας έδειξε να ενδιαφέρεται επί της ουσίας για μια ευρύτερη συναινετική πολιτική για την αντιμετώπιση της μεγαλύτερης υγειονομικής κρίσης του σύγχρονου κόσμου. Αντίθετα, με κάθε τρόπο επιχειρούσε και επιχειρεί να φορτώσει τις δικές του αποτυχίες σε άλλους. Τα παραδείγματα πολλά. Τρία είναι χαρακτηριστικά. Η αντιμετώπιση των υγειονομικών και του ΕΣΥ. Ο εμβολιασμός. Και η λήψη μέτρων πρόληψης και προστασίας. Στο πρώτο εγκατέλειψε χωρίς στήριξη το δημόσιο σύστημα Υγείας. Τα αποτελέσματα φαίνονται τώρα. Και δεν είναι μόνο οι ΜΕΘ και οι ελλείψεις σε προσωπικό και υλικοτεχνική υποδομή. Τι περιμένεις όμως από έναν πρωθυπουργό που κήρυξε τουλάχιστον πέντε φορές μέχρι τώρα τη λήξη της πανδημίας; Στο δεύτερο. Η καμπάνια για τον εμβολιασμό, αντί να πάρει τα χαρακτηριστικά μιας εκστρατείας πειθούς με συμμετοχή πάνδημη των κοινωνικών φορέων της χώρας, πήρε τελικά τιμωρητικά και διχαστικά χαρακτηριστικά. Τι περιμένεις όμως από έναν πρωθυπουργό που επιλέγει υπουργό Υγείας έναν ""θερμό υπερασπιστή"" του εμβολιασμού σαν τον Πλεύρη, έναν στενό συνεργάτη σαν τον Γεωργιάδη να κραυγάζει ""ποτέ μη σώσουν και εμβολιαστούν"" και τον ίδιο στη Βουλή να δηλώνει σαν... Καίσαρας ""εγώ δεν συνομιλώ με αντιεμβολιαστές""; Κρίμα η άρτια τεχνική προετοιμασία και τα άριστα εμβολιαστικά κέντρα. Στο τρίτο. Τι είδους μέτρα πρόληψης και προστασίας είναι αυτά στα οποία δεν υπάρχει πρόνοια για τα μέσα μαζικής μεταφοράς, τα σχολεία, τις εκκλησίες και όταν οι ένστολοι έχουν πράσινο στον αντιεμβολιασμό; Τι περιμένεις όμως από έναν πρωθυπουργό που δηλώνει ότι δεν υπάρχει διαφορά νοσηλείας εντός ή εκτός ΜΕΘ και που δεν φαίνεται να τον προβληματίζει ο αριθμός των 19.000 περίπου νεκρών μέχρι τώρα; Μια πόλη δηλαδή χαμένη σαν τη Νάουσα, τη Σπάρτη ή την Πρέβεζα...    "
avgi.gr,https://www.avgi.gr/editorial/403076_oi-thematofylakes-toy-syntagmatos,EDITORIAL, Οι «Θεματοφύλακες του Συντάγματος»,2021-12-11T07:00:00+02:00,Αυγή Newsroom,"Έτσι λοιπόν. Κάποιοι τύποι που περιφέρονται ένστολοι και αυτοαποκαλούνται «Θεματοφύλακες του Συντάγματος» πέρασαν χειροπέδες σε έναν γυμνασιάρχη και τον πήγαν στο Τμήμα επειδή «παραβιάζει το σύνταγμα», δηλαδή εφαρμόζει τα μέτρα του υπουργείου για την Covid. Και δεν είναι η πρώτη τους ενέργεια. Απείλησαν διευθυντή σχολείου στην ανατολική Θεσσαλονίκη. Επιχείρησαν να κάνουν έλεγχο σε κατάστημα στο κέντρο της πόλης. Εισέβαλαν και σε διαγνωστικό κέντρο στην Τούμπα. Περιφέρονται έξω από σχολεία. Ενοχλούν πολίτες. Και εμφανίζονται όλο και συχνότερα. Τους παρακολουθεί κανείς ή συλλαμβάνονται μόνο όταν πηγαίνουν μόνοι τους στο Τμήμα; Τα ΜΜΕ επιμένουν να τους αντιμετωπίζουν ως γραφικούς ψέκες αντιεμβολιαστές. Ενδεχομένως και να είναι. Κάπως έτσι αντιμετωπίστηκαν και κάτι άλλοι στις μπυραρίες του Μόναχου και είδαμε τι κατάφεραν. Βεβαίως, η δημοκρατία δεν απειλείται από κάθε παρέα ψεκασμένων. Αν όμως οι Θεματοφύλακες με άλλους τρεις - τέσσερις ακτιβισμούς τέτοιου είδους πάρουν κάποιο εντυπωσιακό ποσοστό στις εκλογές, εδώ θα είμαστε να το ξανασυζητήσουμε. Το πιο σημαντικό είναι να διευκρινιστεί άμεσα τι προβλέπει ο νόμος για τη λειτουργία ένστολων ομάδων πολιτών. Είναι αδιανόητο να υπάρχει έστω και η ελάχιστη ανοχή σε παρέες που δρουν με παραστρατιωτικό ή παρααστυνομικό τρόπο. Δεν χρειάζεται να το εξηγήσουμε περισσότερο. Τέλος, αλλά όχι έσχατο, βουλευτής του Ελληνικού Κοινοβουλίου βγήκε να υποστηρίξει αυτούς τους τύπους, που παραπέμπονται για κακούργημα. Ας το συνυπολογίσουμε και αυτό, γιατί η υπόθεση δεν είναι καθόλου αστεία."
avgi.gr,https://www.avgi.gr/politiki/402983_epimenoyn-na-min-pairnoyn-kanena-metro-gia-tin-pandimia,ΠΟΛΙΤΙΚΗ, Κυβέρνηση Μητσοτάκη / Επιμένουν να μην παίρνουν κανένα μέτρο για την πανδημία,2021-12-10T07:30:00+02:00,Κώστας Σαββόπουλος,"Φραγή σε οποιαδήποτε συζήτηση αφορά τη λήψη νέων μέτρων ενόψει της εορταστικής περιόδου επιχειρεί να βάλει η κυβέρνηση σε αντιδιαστολή με τις παρεμβάσεις που προωθούνται σε άλλες χώρες λόγω της απειλής από τη μετάλλαξη  Όμικρον. Σύμφωνα με πληροφορίες, στις τάξεις του Μεγάρου Μαξίμου υπάρχει έντονη ανησυχία για τα σήματα που εξέπεμψε η τελευταία συνεδρίαση του Eurogroup. Η κατεύθυνση που δόθηκε από τους υπουργούς Οικονομικών της Ευρωζώνης είναι τα όποια μέτρα οικονομικής στήριξης απαιτηθούν στο εξής να μην έχουν την οριζόντια και εκτεταμένη μορφή της πρώτης φάσης της πανδημίας. Στον φακό της Ν.Δ. τίθενται και οι προειδοποιήσεις αξιωματούχων της Κομισιόν προς τις χώρες με υψηλό χρέος -όπως η Ελλάδα- να προχωρούν σε φειδωλές και στοχευμένες κινήσεις των ευάλωτων νοικοκυριών και επιχειρήσεων. Υπ’ αυτό το πρίσμα ο Γιάννης Οικονόμου, αν και αναγνώρισε ότι η εξάπλωση της νέας μετάλλαξης προκαλεί αυξημένη ανησυχία, σημείωσε ότι «δεν αλλάζουν τα μέτρα». Επιστράτευσε μάλιστα, για νιοστή φορά, το δόγμα της ατομικής ευθύνης ώστε να μην τεθεί σε κίνδυνο η λειτουργία της αγοράς στις γιορτές.  Έδωσε έμφαση στην ενίσχυση του εμβολιασμού, στη συχνή χρήση -από εμβολιασμένους και μη- του testing και στην τήρηση από όλους των μέτρων προστασίας. Δεν έκανε δε την παραμικρή νύξη για τις ασφυκτικές συνθήκες που επικρατούν στα Μέσα Μαζικής Μεταφοράς και τις σχολικές τάξεις. Αντίθετα η υφυπουργός Παιδείας επιχείρησε να διασκεδάσει τις αντιδράσεις για τα υγειονομικά πρωτόκολλα που επικρατούν στα σχολεία ισχυριζόμενη πως μόνο το 30% των κρουσμάτων στα παιδιά οφείλεται στην εκπαιδευτική δραστηριότητα. Η Ζέτα Μακρή απέκλεισε την πιθανότητα να κλείσουν νωρίτερα τα σχολεία ενόψει της εορταστικής ανάπαυλας. Ο κυβερνητικός εκπρόσωπος δεν δίστασε παράλληλα να εγκαλέσει τον ΣΥΡΙΖΑ ότι κλείνει το μάτι στους αντιεμβολιαστές με αφορμή τη στάση της αξιωματικής αντιπολίτευσης στην τροπολογία -που κατατέθηκε χωρίς διαβούλευση- για τις κυρώσεις κατά των αρνητών γονέων. Αγκάθι οι έλεγχοι στις εκκλησίες Βασική εστία προβληματισμού των ενοίκων του Μαξίμου αποτελεί ο συνωστισμός στις Εκκλησίες τις ημέρες των Χριστουγέννων. Σύμφωνα με γαλάζιες πηγές, ο Κυριάκος Μητσοτάκης με τη σημερινή συνάντηση με τον κ. Ιερώνυμο, ενόψει της έκτακτης συνεδρίασης της Ιεράς Συνόδου την ερχόμενη Δευτέρα, επιδιώκει να σταλεί από κοινού ένα ηχηρό μήνυμα για την ανάγκη εμβολιασμού όλων των πολιτών, είτε με την τρίτη δόση -ιδιαίτερα για τους άνω των 60 ετών- είτε με την πρώτη. Οι έλεγχοι των πιστοποιητικών εμβολιασμών ή των τεστ των πιστών αποτελεί το αγκάθι, εντούτοις, στις επαφές των δύο πλευρών. Ο πρωθυπουργός προσανατολίζεται να ζητήσει τη συνδρομή της Εκκλησίας κι ενώ η Ιερά Σύνοδος -στις 22 Νοεμβρίου- έχει δηλώσει αναρμόδια καθώς «το εργατικό ή εθελοντικό προσωπικό των ιερών ναών δεν έχει ούτε αρμοδιότητες φύλαξης ούτε αστυνομικές εξουσίες». Ουσιαστικά η ΔΙΣ είχε ακυρώσει τον κυβερνητικό εκπρόσωπο που, τρεις ημέρες νωρίτερα, υποστήριζε ότι «οι επίτροποι της εκκλησίας θα είναι επιφορτισμένοι με το να ελέγχουν τη διαδικασία και δειγματοληπτικά τα όργανα της Πολιτείας θα κάνουν κι εκεί ελέγχους». Στις αρχές Νοεμβρίου η κυβέρνηση ανακοίνωνε την είσοδο των πιστών με ράπιντ τεστ, λίγες εβδομάδες μετά τον ισχυρισμό του κ. Μητσοτάκη ότι είναι ανέφικτος ο έλεγχος των σχετικών εγγράφων στις πύλες των ναών. Φυσικά, έντονο ψηφοθηρικό στίγμα είχε και η γαλάζια απόφαση να προσκομίζουν οι πιστοί αρνητικό εργαστηριακό τεστ στους ναούς, σε αντιδιαστολή με τον πλήρη αποκλεισμό των ανεμβολίαστων από σινεμά, θέατρα, μουσεία ή γυμναστήρια. Θεωρία των δύο άκρων ξανά Σε αυτό το φόντο ο Κ. Μητσοτάκης αναλώθηκε χθες -στη Σύνοδο για τη Δημοκρατία που συγκάλεσε ο Πρόεδρος των ΗΠΑ- σε ένα υποκριτικό κρεσέντο κατά του λαϊκισμού. Προσφεύγοντας στην επαίσχυντη θεωρία των δύο άκρων υποστήριξε ότι τα τελευταία χρόνια η Ελλάδα βίωσε από πρώτο χέρι τη διχαστική πολιτική συμπεριφορά, τις υποσχέσεις που διαψεύστηκαν και την κενή ρητορική τόσο του ακροαριστερού όσο και του ακροδεξιού λαϊκισμού. Ο πρωθυπουργός επέμεινε στο ίδιο μοτίβο ισχυριζόμενος ότι «είμαστε το πρώτο ευρωπαϊκό έθνος που βίωσε τον λαϊκισμό και το πρώτο που, στη συνέχεια, τον απέρριψε και γι’ αυτό πρέπει να παραμείνουμε σε εγρήγορση». Τέλος, πλάσαρε ως αντίδοτο του λαϊκισμού τη νεοφιλελεύθερη ατζέντα της Ν.Δ.  Όπως ισχυρίστηκε, η κυβέρνηση θέτει τα οικονομικά θεμέλια μιας νέας Ελλάδας προωθώντας συμπράξεις χωρίς προηγούμενο μεταξύ του Δημοσίου και του ιδιωτικού τομέα.  "
avgi.gr,https://www.avgi.gr/politiki/402898_se-talirakia,ΠΟΛΙΤΙΚΗ, Σε ταληράκια,2021-12-09T07:10:00+02:00,Ο Σχολαστικός,"Η Initiative είναι η εταιρεία μέσω της οποίας μοιράστηκαν τα 20 εκατομμύρια της λίστας Πέτσα. Ο επικεφαλής της Initiative κατέθεσε, την περασμένη Τρίτη, στην Εξεταστική Επιτροπή της Βουλής που εξετάζει το θέμα. Τι είπε η Initiative στη Βουλή: ότι η λίστα φτιάχτηκε σε συνεργασία με την αναθέτουσα Αρχή. Δηλαδή με την κυβέρνηση. Τον Πέτσα. Το Μέγαρο Μαξίμου. Όπως θέλετε. Είπε επίσης ότι στη λίστα μπαίνανε ΜΜΕ που αυτοπροτάθηκαν. Έμαθαν δηλαδή ότι φτιαχνόταν η λίστα και παίρνανε, είτε την εταιρεία είτε την κυβέρνηση, και ζητούσαν να μπούνε. Και μετά τα μάζευαν και από κοινού αποφάσιζαν ποια μπαίνουν και ποια κόβονται. Για την ακρίβεια, η εταιρεία πρότεινε και η αναθέτουσα Αρχή αποφάσιζε. Ερώτημα: από πού το μάθαιναν τα ΜΜΕ; Υπήρξε κάποια δημόσια πρόσκληση ενδιαφέροντος; Από όσο ξέρουμε, όχι. Διαφανέστατη διαδικασία. Και ο εκπρόσωπος της εταιρείας μοιράζει την ευθύνη στη μέση και αναλαμβάνει τη μισή. Σε αυτό θα επανέλθουμε. Είπε επίσης ότι για την επιλογή των δικαιούχων και για τα ποσά που μοιράστηκαν χρησιμοποιήθηκαν μαθηματικά μοντέλα big data, computer analytics, αλγόριθμοι και τέτοια. Και προφανώς δεν υπήρχε δόλος και μαγείρεμα από την πλευρά της εταιρείας, αυτό ήθελε να πει. Απλώς επικαλείται την 4η βιομηχανική επανάσταση για να δικαιολογήσει ότι η λίστα βρόμαγε ρουσφέτι. Και πήραν και ΜΜΕ που δεν υπάρχουν. Δεν το κάναμε εμείς, το έκαναν οι αλγόριθμοι. Δεν είναι αυτό που νομίζετε. Ότι οι αλγόριθμοι κανόνισαν να πάρει η ΕφΣυν 30.000 ευρώ και ο Φιλελεύθερος με το 1/10 της κυκλοφορίας να πάρει 60.000. Και 180.000 αθροιστικά μαζί με το Liberal.gr Έβγαζαν, λέει, οι αλγόριθμοι την εφημερίδα δυναμικά αναπτυσσόμενη. Ασχέτως αν ο Φιλελεύθερος έκλεισε μετά από λίγες εβδομάδες. Το Documento, είπε ο εκπρόσωπος της εταιρείας, αποκλείστηκε γιατί το περιεχόμενό του ήταν, λέει, αντίθετο με τους σκοπούς της καμπάνιας. Πράγμα που δεν ισχύει. Αλλά δεν πειράζει. Το σημαντικό είναι να μην μας περάσει από το μυαλό ότι αποκλείστηκε επειδή γράφει για τις οφσορ της Μαρέβας και το πόθεν έσχες του Κυριάκου. Ο ίδιος ο Πέτσας βέβαια (9-6-2021) είχε πει ότι το Documento αποκλείστηκε επειδή δεν πληροί κριτήρια αντικειμενικότητας και δεοντολογίας και γράφει fake news. Επίσης, αυτή η δικαιολογία δεν εξηγεί γιατί το Βεργίνα TV με τις ψέκες τσέπωσε 20 χιλιάρικα. Εκδηλώθηκε αργότερα, είπε η Initiative. Μέχρι τότε δεν είχε δώσει δικαιώματα. Πράγμα που επίσης δεν ισχύει. Κατηγορηματικά. Άλλωστε, ο ίδιος ο Μητσοτάκης στη Βουλή (12.11.2021) είπε ότι λίστα Πέτσα πήραν όλοι, ανεξάρτητα από το περιεχόμενό τους. Αλλά προφανώς αυτό ισχύει μόνο για τους αντιεμβολιαστές. Όχι για εφημερίδες της αντιπολίτευσης, ε; Σημειώστε το εξής πάντως: Ο εκπρόσωπος της εταιρείας είπε ότι ο αποκλεισμός του Documento έγινε μετά από πρόταση της κυβέρνησης. Με την οποία η Initiative συμφώνησε. Από όλα αυτά αξίζει να σημειωθεί η αντίδραση της Ν.Δ.: Το αφήγημα του ΣΥΡΙΖΑ έχει καταρρεύσει, η διαδικασία ήταν απολύτως διαφανής, δεν υπάρχει λόγος να κληθεί ο Πέτσας. Διαφανής επειδή ο μάρτυρας είπε ότι όλα τα έκαναν κάτι αλγόριθμοι. Τέτοια υποτίμηση στη νοημοσύνη του κόσμου. Σωστά. Να κληθεί ο Πέτσας να ερωτηθεί τι; Γιατί η Initiative πήρε τη δουλειά απευθείας, χωρίς να αναρτηθεί στη Διαύγεια; Για το ότι έδωσαν στα πελατάκια που τηλεφωνούσαν; Για το ότι απέκλεισαν αντιπολιτευόμενα ΜΜΕ; Ή επειδή ο μάρτυρας είπε ότι όλα τα αποφάσιζε η κυβέρνηση;    "
avgi.gr,https://www.avgi.gr/politiki/402645_episimanseis,ΠΟΛΙΤΙΚΗ, Επισημάνσεις,2021-12-06T09:25:00+02:00,Άγγελος Τσέκερης,"Όταν διακόπτονται θεατρικές παραστάσεις για τον Ιησού Χριστό δεν σας φαίνεται λογικό, όταν διακόπτονται για τον Μαρινάκη σάς πιάνει η γκρίνια. Άλλωστε μπορεί να μην πήγαν με τέτοια πρόθεση οι άνθρωποι. Μπορεί να μπήκαν σε κάποια αμφισβητούμενη φάση. Πρώτη φορά είναι; Και ο Ιβάν Σαββίδης το έχει κάνει. Και μάλιστα με το πιο άψογο στυλ από όλους. Το πιο σοβαρό επιχείρημα αυτών που διέκοψαν την παράσταση ήταν το γιατί δεν λέτε και αστεία για τον Μελισσανίδη. Οπότε κανονικά έπρεπε να μπουκάρει η Επιτροπή Ανταγωνισμού. Δεν πήγε καλά όλο αυτό πάντως. Έπεσε περισσότερη γιούχα από όση αρμόζει στον επιχειρηματικό κόσμο της χώρας. Και την είδε και όλο το Φέισμπουκ. Ενώ τα αστεία σε βάρος του Μαρινάκη άντε να τα είδαν 30. Πρέπει να έπεσε πολλή γκρίνια στα αποδυτήρια. Την άλλη φορά να κλείσουν και όλα τα εισιτήρια της παράστασης. Ώστε να παίξουν στην έδρα τους. Το έχουν κάνει και οι Εβραίοι της Νέας Υόρκης στον φον Κάραγιαν. Δεν το ξέραμε πάντως να περάσουμε μια τροπολογία όποιος λέει αστείο σε βάρος του Μαρινάκη να λέει και ένα σε βάρος του Μελισσανίδη. Άσε καλύτερα, γιατί μετά θα μπουκάρουν και του Μελισσανίδη. Και δεν θέλουμε να δούμε και τίποτα γνωστούς μας μέσα. Και αυτό είναι επικίνδυνο, γιατί αν μπουκάρουν ταυτοχρόνως με του Μαρινάκη, μπορεί να τιμωρηθεί η έδρα. Και να παίξει ο Ζαραλίκος τις δέκα επόμενες παραστάσεις στο γήπεδο του Λεβαδειακού. Τώρα γιατί αν θίχτηκε ο Μαρινάκης δεν τράβαγε μια μήνυση στον Ζαραλίκο αντί γι' αυτό το πράγμα, θα σας γελάσουμε. Μπορεί να φοβήθηκε ότι δεν θα γίνει ποτέ η δίκη. Δεν υπάρχουν ενδείξεις ότι εκτός ΜΕΘ είναι πιο άσχημα από ό,τι εντός ΜΕΘ, είπε ο Μητσοτάκης. Από τότε με τον Τσιόδρα είχε να συγκινηθεί έτσι ο κόσμος. Αν έχετε διαφορετικά στοιχεία εσείς, να μου τα φέρετε, είπε κοπανώντας το έδρανο. Είναι και αυστηρός. Τον έπνιξε το δίκιο. Λες και ο Τσίπρας του είπε να καλύπτεται από τα ασφαλιστικά ταμεία το ξεμάτιασμα. Δημιουργείται, βέβαια, ένα ερώτημα, αν δεν έχουν σημασία οι ΜΕΘ, γιατί περηφανεύονται ότι φτιάξανε 1.300. Αντί να τις κλείσουν όλες, να εξοικονομήσουν και πόρους για την ενίσχυση του ΕΣΥ. Μην το πληρώσουν όλο το ΕΣΥ οι ανεμβολίαστοι άνω των 60. Έχει δίκιο ο Μητσοτάκης. Όλος ο κόσμος ξέρει ότι οι ΜΕΘ δεν έχουν ιατρική σημασία, αλλά είναι καθαρά θέμα στάτους. Δηλαδή τι θέλετε; Να διασωληνώνουν αντιεμβολιαστές μητροπολίτες στα ράντζα; Και γιατί να καταργήσουμε μόνο τις ΜΕΘ; Και εκτός νοσοκομείων, αν το σκεφτεί κανείς, ακριβώς ίδια είναι η θνησιμότητα. Να καταργήσουμε και τα νοσοκομεία, να θεραπευόμαστε σπίτι μας με καταπλάσματα. Όπως τον 19ο αιώνα. Απλώς θα έχει και ένα Μεμόριαλ δίπλα να το χαζεύουμε. Για να είμαστε δίκαιοι πάντως, το ότι οι ΜΕΘ είναι ιατρικώς αδιάφορες το έχει επιβεβαιώσει και ο Γεραπετρίτης που είναι και καθηγητής συνταγματολόγος. Και ο Μπάμπης Παπαδημητρίου, που μπορεί να μην είναι γιατρός, αλλά ξέρει από καλά Μνημόνια. Και έχει καταγγείλει ότι αν περάσεις έξω από ΜΕΘ, μυρίζει μπάφο. Καλοσχεδιασμένο είναι το πρόστιμο στους άνω των 60 ανεμβολίαστους, αλλά ίσως χρειαζόταν μια έκπτωση στους μακεδονομάχους. Άντε να μαζέψουμε κάνα πρόστιμο, να ενισχυθεί και το ΕΣΥ. Γιατί με αυτά που τους φάγανε από τα αναδρομικά, δεν έχει ενισχυθεί αρκετά.  "
avgi.gr,https://www.avgi.gr/koinonia/402633_antiemboliastes-stinoyn-antiskina-exo-apo-dimarheio,ΚΟΙΝΩΝΙΑ, Θεσσαλονίκη / Αντιεμβολιαστές στήνουν αντίσκηνα έξω από το δημαρχείο,2021-12-05T21:39:26+02:00,Αυγή Newsroom,"Κλειστοί είναι αυτήν την ώρα οι δρόμοι γύρω από το Δημαρχείο της Θεσσαλονίκης όπου κατέληξε πορεία αρνητών του εμβολίου, που πραγματοποιήθηκε νωρίτερα σε κεντρικούς δρόμους της πόλης. Οι διαδηλωτές έστησαν σκηνές έξω από το δημαρχιακό μέγαρο, εκφράζοντας με αυτόν τον τρόπο την άρνηση τους στο εμβόλιο και στα μέτρα για την πανδημία.  Μερικά εκατοστά δίπλα τους υπάρχει διμοιρία των ΜΑΤ, η οποία προς το παρόν παρακολουθεί διακριτικά τους διαδηλωτές.  Από την πλευρά τους, οι αστυνομικές δυνάμεις προειδοποιούν πως αν η κίνηση αυτή δεν είναι συμβολική και για λίγη ώρα, τότε θα προκληθεί επέμβαση."
avgi.gr,https://www.avgi.gr/politiki/402547_ti-ekane-i-portogalia-kai-ta-katafere-me-ton-emboliasmo,ΠΟΛΙΤΙΚΗ, Τι έκανε η Πορτογαλία και τα κατάφερε με τον εμβολιασμό,2021-12-05T14:25:00+02:00,Νίκος Σβέρκος,"Το εμβολιαστικό πρόγραμμα στην Ελλάδα έχει αποτύχει, κάτι που αναγνωρίζει πια εμμέσως πλην σαφώς και ο ίδιος ο πρωθυπουργός, καθώς η υποχρεωτικότητα εμβολιασμού των πολιτών ηλικίας άνω των 60 έρχεται να αυξήσει το χαμηλό ποσοστό κάλυψης που παρουσιάζεται στη συγκεκριμένη ηλικιακή ομάδα. Ωστόσο υπάρχει μια χώρα με αντίστοιχο πληθυσμό, παρόμοιο οικονομικό προφίλ, θητεία σε μνημονιακές πολιτικές λιτότητας και παρόμοια «ηλικία» ως μέλος της Ε.Ε., που τα κατάφερε περίφημα: η Πορτογαλία. Εκεί τα ποσοστά των εμβολιασμένων είναι τόσο υψηλά (περίπου 93%) ώστε πριν από μερικούς μήνες οι ιθύνοντες ανακοίνωσαν πως ουσιαστικά δεν έχουν απομείνει άλλοι πολίτες να εμβολιαστούν. Πώς τα κατάφερε η μικρότερη χώρα της Ιβηρικής; Επικεφαλής της επιτροπής εμβολιασμών τοποθετήθηκε ο υποναύαρχος Ενρίκε Γκουβέια ε Μέλο, ώστε να αξιοποιηθεί το διπλό πλεονέκτημα που κατέχει ένα τέτοιο πρόσωπο: Αφενός οι  Ένοπλες Δυνάμεις της χώρας απολαύουνε μεγάλης εκτίμησης, λόγω της συμμετοχής των λαϊκών στοιχείων τους στην Επανάσταση των Γαρυφάλλων. Αφετέρου ο στρατός, λόγω φύσης, δομής και αυστηρής ιεραρχίας, μπορεί να εκτελέσει τάχιστα και αποτελεσματικά υπηρεσιακές εντολές σε ζητήματα τροφοδοσίας και λειτουργίας σε έκτακτες καταστάσεις. «Αφήσαμε την πολιτική έξω από την όλη υπόθεση» δήλωνε μάλιστα ο Γκουβέια στους New York Times, με τη φράση να απηχεί την απόφαση της κυβέρνησης Κόστα να μην επιχειρήσει να «καπελώσει» την επιτροπή ή να αποκομίσει οφέλη από την όλη διαδικασία. Οι κοινωνικές δυνάμεις και οι εκπρόσωποι των θεσμών ανέλαβαν την ευθύνη της υλοποίησης των αποφάσεων, ώστε να πειστούν οι πολίτες πως ο εμβολιασμός δεν συνιστά μέσο πολιτικής πίεσης ή ανάδειξης. Παράλληλα στην Πορτογαλία εμβολιάστηκαν συμβολικά με σκευάσματα από το πρώτο φορτίο όχι πολιτικοί, αλλά νοσηλευτές, γιατροί, στρατιωτικοί και ιερείς, ώστε να δοθεί θετικό σήμα στους πολίτες που εμπιστεύονται αυτούς τους θεσμούς. Ο πρωθυπουργός Αντόνιο Κόστα εμβολιάστηκε με AstraZeneca στις 15 Φεβρουαρίου, ενάμιση μήνα μετά την έναρξη του προγράμματος και μαζί με τους συνομηλίκους του. Η σειρά προτεραιότητας των ομάδων που εμβολιάστηκαν δεν διέφερε ιδιαίτερα από αυτήν της Ελλάδας (εκεί, βέβαια, δεν άνοιξε η πλατφόρμα για τριαντάρηδες με ένα σκεύασμα). Παράλληλα δημιουργήθηκαν τηλεφωνικές γραμμές μέσω των οποίων οι πολίτες μπορούσαν να απευθύνουν ερωτήματα, ενώ αξιοποιήθηκε πλήρως το έμπειρο σύστημα Πρωτοβάθμιας Υγείας. Κάθε Πορτογάλος είναι «χρεωμένος» σε έναν γιατρό και έναν νοσηλευτή, και οι δύο του Δημοσίου. Αυτοί οι υγειονομικοί μπορούσαν να δίνουν συμβουλές και να παρακολουθούν τους ασθενείς τους, ενώ τους ενθάρρυναν να εμβολιαστούν. Δημιουργήθηκαν δε αμέσως κινητές μονάδες εμβολιασμού, ώστε να καλυφθούν οι ανήμποροι πολίτες. Όσον αφορά δε τους αντιεμβολιαστές, όταν κάποιοι από αυτούς έκαναν κατάληψη σε ένα κέντρο εμβολιασμού, ο Γκουβέια τους επισκέφθηκε και έμεινε μαζί τους για ώρες απαντώντας σε όποιο παρανοϊκό ερώτημα και αν έθεταν. Για να καταλάβουμε τι πήγε στραβά και στην Ελλάδα έρχεται η υποχρεωτικότητα του εμβολιασμού, αρκεί να συγκρίνουμε τι συνέβη στη χώρα μας, ποιοι εμβολιάστηκαν εκτός σειράς, πότε δημιουργήθηκαν κινητά κλιμάκια εμβολιασμού, ποιοι αποφάσιζαν στο όνομα της επιστημονικής επιτροπής, τι έκανε η Πολιτεία με τους αντιεμβολιαστές και τους φοβισμένους πολίτες.  "
avgi.gr,https://www.avgi.gr/diethni/402506_exaplonetai-i-parallagi-omikron,ΔΙΕΘΝΗ, Αυστραλία / Εξαπλώνεται η παραλλαγή Όμικρον ,2021-12-04T09:03:09+02:00,Αυγή Newsroom,"Η παραλλαγή του νέου κορωνοϊού Όμικρον εξαπλώνεται στην Αυστραλία, θέτοντας σε δοκιμασία τα σχέδια για εκ νέου άνοιγμα της οικονομίας της, καθώς τα κρούσματα εστίας στο Σίδνεϊ αυξήθηκαν σε 13 και εντοπίστηκε ύποπτο κρούσμα στην πολιτεία Κουίνσλαντ. Οι ομοσπονδιακές αρχές εμμένουν στο σχέδιο για εκ νέου άνοιγμα της οικονομίας με την ελπίδα ότι το νέο παραλλαγμένο στέλεχος του κορωνοϊού θα αποδειχθεί ηπιότερο από προηγούμενα, αλλά οι κυβερνήσεις κάποιων πολιτειών και εδαφών προχώρησαν στην ενίσχυση των ελέγχων στα εσωτερικά τους σύνορα. Η Αυστραλία κατέγραψε το πρώτο κρούσμα εγχώριας μετάδοσης της Όμικρον χθες, Παρασκευή, σε σχολείο στο Σίδνεϊ. Οι αρχές ερευνούν την προέλευσή του και σημειώνουν ότι αναμένεται πως θα υπάρξουν κι άλλα κρούσματα. Οι αρχές του Κουίνσλαντ παράλληλα ανακοίνωσαν ότι εντοπίστηκε το πρώτο ύποπτο κρούσμα της Όμικρον στην πολιτεία, διευκρινίζοντας ότι πρόκειται για έναν άνθρωπο που ταξίδεψε από τη Νότια Αφρική και ότι βρίσκεται σε εξέλιξη η αλληλούχηση του γονιδιώματος του ιού για να διαπιστωθεί αν πρόκειται για το παραλλαγμένο στέλεχος. ""Η μονάδα δημόσιας υγείας απέκλεισε την πιθανότητα να πρόκειται για την παραλλαγή Δέλτα, αλλά δεν έχουμε μπορέσει να επιβεβαιώσουμε ότι πρόκειται για την Όμικρον"", δήλωσε η υπουργός Υγείας Ιβέτ Ντ'Αθ. ""Ωστόσο το μεταχειριζόμαστε σαν να είναι"", πρόσθεσε. Οι αρχές της Νότιας Αυστραλίας ανακοίνωσαν σήμερα ότι όσοι φτάνουν στην πολιτεία αυτή από την Νέα Νότια Ουαλία, την Βικτόρια και την Καμπέρα θα υποβάλονται σε διαγνωστικά τεστ. Η Νότια Αυστραλία ξανάνοιξε τα πολιτειακά της σύνορα μόνον πριν από κάποιες μέρες για πρώτη φορά εδώ και μήνες. Μερικές χιλιάδες άνθρωποι διαδήλωσαν κατά του υποχρεωτικού εμβολιασμού στην Μελβούρνη, με τις διαδηλώσεις αυτές να αποτελούν πλέον εβδομαδιαίο φαινόμενο που προσελκύει ομάδες απλών πολιτών, καθώς και υποστηρικτές της ακροδεξιάς και θεωριών συνωμοσίας. Μικρότερη αντιδιαδήλωση πραγματοποιήθηκε παράλληλα κατά την οποία οι μετέχοντες ζητούσαν να σταματήσει το ακροδεξιό κίνημα και να υποστηριχθούν οι εμβολιασμοί. Η πολιτεία της Βικτόρια, πρωτεύουσα της οποίας είναι η Μελβούρνη, αξιώνει από τους πολίτες να έχουν εμβολιαστεί πλήρως για να έχουν πρόσβαση στις περισσότερες υπηρεσίες εστίασης και τα καταστήματα λιανικής μη απαραίτητων ειδών, όπως και για να μπορεί κάποιος να εργαστεί στις υπηρεσίες υγειονομικής περίθαλψης και πολλές άλλες βιομηχανίες. Σχεδόν το 88% των Αυστραλών ηλικίας άνω των 16 ετών έχει πλήρως εμβολιαστεί κατά της COVID-19, σύμφωνα με τα στοιχεία των υγειονομικών υπηρεσιών. Οι αντιεμβολιαστές ανέρχονται σε μονοψήφιο αριθμό στην Αυστραλία, σύμφωνα με τις δημοσκοπήσεις. Ωστόσο οι ασθενείς που δεν έχουν εμβολιαστεί αποτελούν την μεγάλη πλειοψηφία αυτών που νοσηλεύονται με COVID-19. Στην Βικτόρια, το 90% των 44 ανθρώπων που νοσηλεύονται στις μονάδες εντατικής θεραπείας δεν έχουν πλήρως εμβολιαστεί, σύμφωνα με τα στοιχεία των υγειονομικών υπηρεσιών. Παρά την μάχη που έδωσε για την αναχαίτιση πολλών ξεσπασμάτων του νέου κορονοϊού φέτος, που οδήγησαν σε μήνες λοκντάουν στο Σίδνεϊ και την Μελβούρνη -τις μεγαλύτερες πόλεις της Αυστραλίας- η χώρα έχει μόνον περίπου 834 επιβεβαιωμένα κρούσματα του νέου κορονοϊού και 7,9 θανάτους από COVID-19 ανά 100.000 κατοίκους, σύμφωνα με τον Παγκόσμιο Οργανισμό Υγείας (ΠΟΥ), αριθμούς που απέχουν πολύ από αυτούς πολλών άλλων ανεπτυγμένων κρατών. Η Αυστραλία έχει καταγράψει συνολικά λίγο λιγότερα από 215.000 κρούσματα του νέου κορονοϊού από τότε που ξέσπασε η πανδημία και 2.042 θανάτους από την COVID-19."
avgi.gr,https://www.avgi.gr/koinonia/402316_antiemboliastes-ekanan-toys-astynomikoys-kai-i-elas-elegxe-prota-ton-kataggellonta,ΚΟΙΝΩΝΙΑ, Θεσσαλονίκη / Αντιεμβολιαστές έκαναν τους αστυνομικούς και η ΕΛΑΣ έλεγξε πρώτα τον καταγγέλλοντα,2021-12-02T11:48:00+02:00,Αυγή Newsroom,"Καταστάσεις που δείχνουν κωμικές αλλά υποκρύπτουν αρκετά προβληματικές συμπεριφορές από την «κανονική» αστυνομία όταν αντιμετωπίζει ακροδεξιούς που παριστάνουν τους σερίφηδες διαδραματίστηκαν στην Τούμπα της Θεσσαλονίκης την Τετάρτη.   Σύμφωνα με όσα έχει αναφέρει ο ιδιοκτήτης Διαγνωστικού Κέντρου στην Τούμπα της Θεσσαλονίκης Κ. Κουντουρίδης, το μεσημέρι της Πέμπτης εμφανίστηκαν εκεί τέσσερα άτομα, μία γυναίκα και τέσσερις άνδρες, χωρίς μάσκες, οι οποίοι φορούσαν ρούχα που προσομοιάζουν στην στολή των αστυνομικών της ΔΙΑΣ και ήταν γεμάτες με ελληνικές σημαίες και θυρεούς. Στην παραίνεση του προσωπικού να βγουν έξω και να φορέσουν μάσκες, αρνήθηκαν και άρχισαν να φωνάζουν «είμαστε αστυνομία, θέλουμε τα νομιμοποιητικά έγγραφα της εταιρείας, άδειες, τα δικά σας, των υπαλλήλων, των νοσηλευτών». «Κάτι δεν μου κολλούσε σε όλη την περιβολή, ήταν λίγο πιο... Φεβρουαρίου η στολή τους», είπε ο κ. Κουντουρίδης, αλλά παρά την αποκριάτικη αμφίεση η ομάδα αυτών των ατόμων δεν παρέλειψε να χαρακτηρίσει τον ίδιο και τους εργαζόμενους «προδότες της Ελλάδας». Μάλιστα, «επέδειξαν πλαστικοποιημένες κάρτες που έγραφαν «συνταγματική αστυνομία άρθρο 120». «Τελικά βγήκαν έξω, εννοείται ότι δεν τους δείξαμε κανένα νομιμοποιητικό έγγραφο ... καλέσαμε άμεσα την αστυνομία ... άρχισαν να διώχνουν πολίτες που ήθελαν να κάνουν rapid test ... ενοχλούσαν, έβαλαν μέχρι και χέρι μέσα στο κυτίο των μολυσματικών, γυμνό», όπως περιέγραψε ο ίδιος. Αλλά με την άφιξη του περιπολικού «ήταν ""γατάκια"", όλοι τους, τους έλεγαν ""εμείς σας πήραμε τηλέφωνο""». Αξιοσημείωτο είναι το γεγονός που ανέφερε ο ίδιος για την στάση της ΕΛΑΣ. Παρά τις τρεις επικοινωνίες του διαγνωστικού κέντρου με την Αστυνομία, παρά τις εμφανώς ψεύτικες εμφανίσεις των ατόμων αυτών που παρίσταναν τους αστυνομικούς, όταν έφτασε το περιπολικό, έκανε πρώτα έλεγχο στον ιδιοκτήτη του διαγνωστικού κέντρου και όχι στους εισβολείς! Τελικά, συνελήφθησαν καθώς συστήνονταν ως «αστυνομία» και μάλιστα «η αστυνομία η συνταγματική, συλλαμβάνουμε και κανονικούς αστυνομικούς»."
avgi.gr,https://www.avgi.gr/politiki/402286_me-gnomona-pseydos-kai-ton-dihasmo,ΠΟΛΙΤΙΚΗ, Κυριάκος Μητσοτάκης / Με γνώμονα το ψεύδος και τον διχασμό ,2021-12-02T07:45:00+02:00,Κώστας Σαββόπουλος,"Την τακτική της στοχοποίησης της αντιπολίτευσης και των ανεμβολίαστων της ηλικιακής ομάδας 60+ επιστράτευσε ο πρωθυπουργός, εμφανώς πανικόβλητος από το κύμα των αντιδράσεων που πυροδότησαν τα τιμωρητικά μέτρα. Ο Κυριάκος Μητσοτάκης αρνήθηκε για πολλοστή φορά ένα μίνιμουμ πολιτικής συναίνεσης για την πανδημία θέτοντας υποκριτικά ως προαπαιτούμενο την αποπομπή Πολάκη από την Κ.Ο. του ΣΥΡΙΖΑ. Ο πρώην αναπληρωτής υπουργός Υγείας είχε αντιδράσει έντονα στον εξωφρενικό ισχυρισμό του Κυριάκου Μητσοτάκη πως δεν υπάρχουν ενδείξεις για μεγαλύτερη θνησιμότητα στους ασθενείς εκτός ΜΕΘ σε σχέση με όσους εντός ΜΕΘ. Προτίμησε μάλιστα να ποντάρει στη λασπολογία και τα αντανακλαστικά του αντιΣΥΡΙΖΑ μετώπου με τη φράση ότι “δεν μπορεί να υπάρξει συνεννόηση με ανθρώπους οι οποίοι κλείνουν το μάτι στους αντιεμβολιαστές με μεγάλη συστηματικότητα”. Ανασύροντας την πάγια συνταγή του κοινωνικού αυτοματισμού ισχυρίστηκε ότι οι μη εμβολιασμένοι άνω των 60 πολιορκούν το ΕΣΥ και στερούν θεραπεία από άλλους ασθενείς. Σεισμό δε στα κοινωνικά δίκτυα προκάλεσε ο ισχυρισμός του ότι «δεν γεμίζουν οι ΜΕΘ από αστυνομικούς και στρατιωτικούς, αλλά από ηλικιωμένους» όταν απέρριπτε το αίτημα για επέκταση της υποχρεωτικότητας στα σώματα ασφαλείας. Με κυνικό τρόπο επανέλαβε ότι το πρόστιμο των 100 ευρώ είναι «αντίτιμο υγείας», στη σκιά του ψαλιδίσματος των κονδυλίων -κατά 820 εκατ. ευρώ- για τη δημόσια Υγεία. Υποδυόμενος δε τον συνταγματολόγο -στον απόηχο των νομικών ενστάσεων που διατυπώνονται- υποστήριξε ότι δεν τίθεται ζήτημα αντισυνταγματικότητας από τις πρόσφατες αποφάσεις του. Διαφώνησε με τον Μόσιαλο Ο Κυριάκος Μητσοτάκης αναγκάστηκε να δηλώσει ότι διαφωνεί με τη θέση του συμβούλου του Ηλία Μόσιαλου που αφορά τη θέσπιση ενός θετικού μέτρου -αντί του προστίμου- για την επιτάχυνση του εμβολιασμού. ΟΕΝΓΕ: “Γιατροί υπάρχουν” Ηχηρές αντιδράσεις προκάλεσε μάλιστα η ψευδής πρωθυπουργική αναφορά ότι «το πρόβλημά μας δεν είναι τα κρεβάτια, τα ντουβάρια και τα μόνιτορ», αλλά οι γιατροί. ""Γιατροί υπάρχουν. Για να δεις πόσοι γιατροί υπάρχουν πρέπει να προκηρύξεις τις θέσεις. Ας μονιμοποιήσει τους επικουρικούς γιατρούς χωρίς όρους και προϋποθέσεις. Ας προκηρύξει το σύνολο των κενών οργανικών θέσεων και θα δείτε ότι υπάρχουν γιατροί να στελεχώσουν το ΕΣΥ"" τόνισε η πρόεδρος της ΟΕΝΓΕ Αφροδίτη Ρέτζιου μετά από συνάντηση με τον Αλέξη Τσίπρα. Μάλιστα ανέφερε χαρακτηριστικά την περίπτωση προκήρυξης θέσης πνευμονολόγου, όπου κατέθεσαν τα χαρτιά τους 30 υποψήφιοι. Αιχμές για Πλεύρη, Γκάγκα, επιστημονική επιτροπή Οι πιο παρατηρητικοί διαπίστωσαν την επιδίωξη του πρωθυπουργού να αφήσει αλώβητο το πορτρέτο του εξαπολύοντας αιχμές προς την πολιτική ηγεσία του υπουργείου Υγείας. Αναφορικά με τη χαμηλή συμμετοχή των ιδιωτών γιατρών στο πρόγραμμα εμβολιασμού σημείωσε, με το βλέμμα προς τον Θ. Πλεύρη, πως «κάποια στιγμή θα πρέπει να κάνουμε αξιολόγηση». Απευθυνόμενος δε στην αναπληρώτρια υπουργό και γιατρό Μίνα Γκάγκα επεσήμανε ότι «έπεσαν έξω οι επιστημονικές προβλέψεις που έλεγαν για τείχος ανοσίας» στο 70% της εμβολιαστικής κάλυψης του πληθυσμού. Τέλος, ως άσκηση πολιτικής πίεσης προς τους επιστήμονες ερμηνεύτηκε το γεγονός ότι ζήτησε από την επιστημονική ομάδα να εξεταστεί η πιθανότητα μείωσης του χρόνου μεταξύ δεύτερης και τρίτης δόσης στους τέσσερις μήνες.  "
avgi.gr,https://www.avgi.gr/politiki/401945_me-entoli-mitsotaki,ΠΟΛΙΤΙΚΗ, Με εντολή Μητσοτάκη,2021-11-28T14:05:00+02:00,Λάμπρος Αθ. Τσουκνίδας,"Κάτι ήξερε ο Μητσοτάκης όταν φώναξε στους βουλευτές του ΣΥΡΙΖΑ - Π.Σ.: ""Εσείς μας βάλατε στα Μνημόνια"". Δεν έκανε τίποτε άλλο από αυτό το οποίο είχε επιχειρήσει να καταλογίσει με την αμέσως προηγούμενη φράση του στον Τσίπρα: Έγινε πρωταγωνιστής ""της γνωστής ιστορίας με τον πυρομανή ο οποίος φωνάζει την πυροσβεστική"". Είναι και αυτός ένας επικοινωνιακός τρόπος να ξορκίσει τις μνήμες των Μνημονίων, τα οποία υπηρέτησε με τόσο υποδειγματική επιμέλεια. Με τη χώρα να σπάει συνεχώς τα αρνητικά ρεκόρ σε θανάτους και διασωληνωμένους και σε πανευρωπαϊκό επίπεδο, ο Μητσοτάκης έχει κάθε λόγο να θέλει να λησμονήσουμε ότι η έλλειψη πραγματικής και σοβαρής επιδημιολογικής επιτήρησης συνδέεται με την περικοπή περίπου κατά το ήμισυ του σχετικού κονδυλίου, ακριβώς κατά την περίοδο της δημοσιονομικής προσαρμογής. Το ζήτημα δεν είναι καθόλου δευτερεύον, αν αναλογιστούμε ότι το τέταρτο και πέμπτο κύμα είναι τέκνα της μετάλλαξης Δέλτα και ότι η διεθνής κοινότητα βρίσκεται πλέον αντιμέτωπη με το νέο στέλεχος της Μποτσουάνα με τις 32 μεταλλάξεις, που προκαλεί ήδη αυξημένη ανησυχία στον Παγκόσμιο Οργανισμό Υγείας. Το γεγονός ότι μια τόσο επικίνδυνη μετάλλαξη έρχεται από την Αφρική σχετίζεται προφανώς με την επίμονη άρνηση να αρθεί η πατέντα για τα εμβόλια κατά της Covid-19. Μια άρνηση στην οποία πρωτοστατεί η ευρωομάδα της Ν.Δ. του Μητσοτάκη. Η σχετική τροπολογία εγκρίθηκε από την Ευρωβουλή με τις ψήφους Αριστεράς, Σοσιαλιστών και Πρασίνων, αλλά το ""όχι"" των οκτώ γαλάζιων δείχνει με ποιους πάει και ποιους αφήνει η Ν.Δ. Τη σημασία της ανεπαρκούς επιδημιολογικής επιτήρησης (και καταγραφής) δείχνει να αντιλαμβάνεται και ο Στέφανος Μάνος καταγράφοντας δηκτικά στα Νέα την ""απορία"" του: ""Μήπως στην Ελλάδα τα επιβεβαιωμένα περιστατικά είναι περισσότερα από όσα ανακοινώνονται ώστε να δικαιολογείται ο υπερβολικός αριθμός θανάτων ή μήπως ο επιβεβαιωμένος αριθμός περιστατικών είναι σωστός αλλά χωλαίνει η νοσηλεία όσων προσβλήθηκαν από Covid-19;  Ή ο συνδυασμός και των δύο""... Απάντηση δεν θα λάβει. Οι παλιοί συνοδοιπόροι του είναι απασχολημένοι με την ιδεοληπτική περικοπή συνολικά των δαπανών για τη Υγεία και στον νέο προϋπολογισμό. Το μεθοδικό πετσόκομμα κάθε μορφής ""πολυτέλειας"" αφήνει σταθερά ανοχύρωτη τη χώρα με δραματικά αποτελέσματα. Άλλωστε, κάθε μέρα που περνάει, γίνεται φανερό ότι το μόνο που απασχολεί το σύστημα Μαξίμου είναι πώς δεν θα ταράξουν τους αντιεμβολιαστές, που πλειοψηφικά αποτελούν μερίδα του εκλογικού τους ακροατηρίου. Την ώρα που σε άλλες ευρωπαϊκές χώρες θέτουν ζήτημα υποχρεωτικού εμβολιασμού αστυνομικών και στρατιωτικών, ο Σκέρτσος διατυμπανίζει ότι δεν υπάρχει μελέτη που να δείχνει ότι οι αστυνομικοί μεταδίδουν τον ιό, ο Πλεύρης κατηγορεί τον ΣΥΡΙΖΑ για ""ιδεολογική προσέγγιση"" όταν μιλά για τον εμβολιασμό των αστυνομικών και ο Βορίδης χαϊδεύει το υπερσυντηρητικό κομμάτι των θρησκευόμενων, που δεν θέλουν να ακούσουν κάτι ""τόσο απλό"", κατά πως είπε ο Βαρθολομαίος συνομιλώντας με τον Τσίπρα για επιστήμη και εμβολιασμό. Και όλοι αυτοί λειτουργούν με εντολή Μητσοτάκη.  "
avgi.gr,https://www.avgi.gr/diethni/402026_nai-sto-kybernitiko-shedio-diaheirisis-tis-pandimias,ΔΙΕΘΝΗ, Ελβετία - Δημοψήφισμα / «Ναι» στο κυβερνητικό σχέδιο διαχείρισης της πανδημίας,2021-11-28T14:03:09+02:00,Αυγή Newsroom,"Οι Ελβετοί ψηφοφόροι είπαν ναι στην νομοθεσία διαχείρισης της υγειονομικής κρίσης, βάσει της οποίας θα εφαρμοστεί η χρήση του υγειονομικού πάσου, σύμφωνα με τις πρώτες εκτιμήσεις για τα αποτελέσματα του σημερινού δημοψηφίσματος που δόθηκαν στη δημοσιότητα από το ινστιτούτο δημοσκοπήσεων gfs.bern. Εν μέσω του πέμπτου κύματος της πανδημίας του κορονοϊού, οι Ελβετοί ενέκριναν το κυβερνητικό σχέδιο διαχείρισης της πανδημίας εξουσιοδοτώντας έτσι την κυβέρνηση να συνεχίσει να λαμβάνει επιπλέον μέτρα για την ανάσχεση των νέων κρουσμάτων. Οι πολέμιοι του υγειονομικού πάσου, που είχαν ζητήσει τη διεξαγωγή του δημοψηφίσματος, δεν αναμένεται να εκπλαγούν καθώς όλες οι δημοσκοπήσεις που διενεργούνταν πριν από την διενέργειά του έδιναν σταθερό προβάδισμα στο στρατόπεδο του ναι. Όλα τα πολιτικά κόμματα, με εξαίρεση το λαϊκιστικό δεξιό Δημοκρατική Ένωση του Κέντρου (UDC), το μεγαλύτερο κόμμα στο ομοσπονδιακό κοινοβούλιο, στηρίζουν το νομοσχέδιο. Το δημοψήφισμα διεξήχθη την ώρα που το νέο παραλλαγμένο στέλεχος Όμικρον του κορονοϊού, το οποίο εντοπίστηκε πρώτη φορά στη Νότια Αφρική και έχει χαρακτηριστεί στέλεχος «ανησυχίας» από τον Παγκόσμιο Οργανισμό Υγείας, θέτει εκ νέου τον πλανήτη σε κατάσταση συναγερμού. Ταυτόχρονα, στην Ελβετία, όπως και σε άλλες χώρες της Ευρώπης, παρατηρείται ραγδαία άνοδος των κρουσμάτων από τα μέσα Οκτωβρίου λόγω του παραλλαγμένου στελέχους Δέλτα. Όμως αντίθετα από άλλες χώρες η ελβετική ομοσπονδιακή κυβέρνηση αρνείται προς το παρόν να αυστηροποιήσει τα περιοριστικά μέτρα, εκτιμώντας ότι είναι σχετικά μικρό ποσοστό των κλινών στις μονάδες εντατικής θεραπείας που είναι κατειλημμένες (20%). Με το ποσοστό των πλήρως ανοσοποιημένων κατά της covid-19 να φτάνει περίπου το 65% η Ελβετία έχει χαμηλότερη εμβολιαστική κάλυψη σε σχέση με άλλες χώρες της δυτικής Ευρώπης. Αυτή είναι η δεύτερη φορά σε διάστημα έξι μηνών που οι Ελβετοί καλούνται σε δημοψήφισμα για να εγκρίνουν τη νομοθεσία διαχείρισης της covid-19. Τον Ιούνιο οι πολίτες είχαν στηρίξει σε ποσοστό 60% την τότε νομοθεσία. Όμως πλέον οι νόμοι τροποποιήθηκαν προκειμένου να δοθούν περισσότερες εξουσίες στις αρχές για να αντιμετωπίζουν την πανδημία, αλλά και για να υιοθετηθεί το υγειονομικό πάσο, με αποτέλεσμα οι αντιεμβολιαστές και όσοι τάσσονται κατά του πιστοποιητικού να ζητήσουν να διεξαχθεί δεύτερο δημοψήφισμα."
avgi.gr,https://www.avgi.gr/diethni/402006_stis-kalpes-oi-elbetoi-gia-ti-diaheirisi-tis-ygeionomikis-krisis,ΔΙΕΘΝΗ, Κορωνοϊός / Στις κάλπες οι Ελβετοί για τη διαχείριση της υγειονομικής κρίσης,2021-11-28T09:40:52+02:00,Αυγή Newsroom,"Οι Ελβετοί καλούνται σήμερα στις κάλπες προκειμένου να εγκρίνουν τη νομοθεσία διαχείρισης της υγειονομικής κρίσης, βάσει της οποίας θα εφαρμοστεί η χρήση του υγειονομικού πάσου, έπειτα από μια ιδιαίτερα έντονη προεκλογική εκστρατεία. Το δημοψήφισμα διεξάγεται την ώρα που το νέο παραλλαγμένο στέλεχος Όμικρον του κορωνοϊού, το οποίο εντοπίστηκε πρώτη φορά στη Νότια Αφρική και έχει χαρακτηριστεί στέλεχος «ανησυχίας» από τον Παγκόσμιο Οργανισμό Υγείας, θέτει εκ νέου τον πλανήτη σε κατάσταση συναγερμού. Ένδειξη της ασυνήθιστης έντασης που επικρατεί στην Ελβετία ενόψει του δημοψηφίσματος η αστυνομία έχει αποκλείσει σήμερα την πλατεία που βρίσκεται μπροστά από την έδρα της ομοσπονδιακής κυβέρνησης και το κοινοβούλιο στη Βέρνη, καθώς αναμένεται ότι θα υπάρξουν διαδηλώσεις. Σύμφωνα με τις δημοσκοπήσεις, οι Ελβετοί αναμένεται να εγκρίνουν τη νομοθεσία για την covid-19, παρά το γεγονός ότι οι αντιεμβολιαστές και όσοι αντιτίθενται στο υγειονομικό πάσο έχουν υψώσει τις φωνές τους τις τελευταίες εβδομάδες οργανώνοντας πολλές διαδηλώσεις, στη διάρκεια κάποιων από τις οποίες ξέσπασαν και επεισόδια. Η όξυνση της έντασης στην Ελβετία, μια χώρα διάσημη για την κουλτούρα του διαλόγου και του συμβιβασμού, όπου διοργανώνονται δημοψηφίσματα πολλές φορές το χρόνο, έχει προκαλέσει σοκ στον πληθυσμό. Πολλοί πολιτικοί, ανάμεσά τους ο υπουργός Υγείας Αλέν Μπερσέ ο οποίος εδώ και δύο χρόνια αποτελεί το πρόσωπο της μάχης κατά της covid-19 στη χώρα, έχουν δεχθεί απειλές για τη ζωή τους και πλέον φυλάσσονται από την αστυνομία. Εξάλλου το δημοψήφισμα πραγματοποιείται την ώρα που στην Ελβετία, όπως και σε άλλες χώρες της Ευρώπης, παρατηρείται ραγδαία άνοδος των κρουσμάτων από τα μέσα Οκτωβρίου λόγω του παραλλαγμένου στελέχους Δέλτα. Όμως αντίθετα από άλλες χώρες η ελβετική ομοσπονδιακή κυβέρνηση αρνείται προς το παρόν να αυστηροποιήσει τα περιοριστικά μέτρα, εκτιμώντας ότι είναι σχετικά μικρό ποσοστό των κλινών στις μονάδες εντατικής θεραπείας που είναι κατειλημμένες (20%). «Η κατάσταση προς το παρόν είναι υπό έλεγχο. Αν τα κρούσματα αυξηθούν με εκθετικό τρόπο, θα πρέπει να προσαρμοστούμε ανάλογα», δήλωσε την Τετάρτη ο Μπερσέ. Ωστόσο η κυβέρνηση άσκησε πιέσεις στα καντόνια να λάβουν μέτρα και να ζητήσουν από τους πολίτες να σέβονται τους βασικούς υγειονομικούς κανόνες. Με το ποσοστό των πλήρως ανοσοποιημένων κατά της covid-19 να φτάνει περίπου το 65% η Ελβετία έχει χαμηλότερη εμβολιαστική κάλυψη σε σχέση με άλλες χώρες της δυτικής Ευρώπης. Αυτή είναι η δεύτερη φορά σε διάστημα έξι μηνών που οι Ελβετοί καλούνται σε δημοψήφισμα για να εγκρίνουν τη νομοθεσία διαχείρισης της covid-19. Τον Ιούνιο οι πολίτες είχαν στηρίξει σε ποσοστό 60% την τότε νομοθεσία. Όμως πλέον οι νόμοι τροποποιήθηκαν προκειμένου να δοθούν περισσότερες εξουσίες στις αρχές για να αντιμετωπίζουν την πανδημία, αλλά και για να υιοθετηθεί το υγειονομικό πάσο, με αποτέλεσμα οι αντιεμβολιαστές και όσοι τάσσονται κατά του πιστοποιητικού να ζητήσουν να διεξαχθεί δεύτερο δημοψήφισμα. Όλα τα πολιτικά κόμματα, με εξαίρεση το λαϊκιστικό δεξιό Δημοκρατική Ένωση του Κέντρου (UDC), το μεγαλύτερο κόμμα στο ομοσπονδιακό κοινοβούλιο, στηρίζουν το νομοσχέδιο. «Ξαφνικά χωριστήκαμε μεταξύ εμβολιασμένων και μη εμβολιασμένων. Πρέπει να αρνηθούμε αυτόν τον διαχωρισμό», κατήγγειλε ο πρόεδρος του UDC Μάρκο Τσιέσα, ο οποίος ζήτησε «να αποκατασταθούν η ελευθερία, τα θεμελιώδη δικαιώματα και η κανονικότητα». Η κυβέρνηση τού απάντησε ότι το υγειονομικό πιστοποιητικό διευκολύνει τα ταξίδια και την παραμονή στο εξωτερικό, επιτρέπει τη διοργάνωση διαδηλώσεων και «είναι στη διάθεση όλων», καθώς και οι ανεμβολίαστοι μπορούν να το αποκτήσουν αφού κάνουν τεστ για covid-19. Σύμφωνα με την τελευταία δημοσκόπηση του ινστιτούτου gfs.bern, που πραγματοποιήθηκε στις 7 Νοεμβρίου, το νομοσχέδιο για τη διαχείριση της covid-19 εγκρίνει το 61% όσων προτίθεται να ψηφίσουν στο δημοψήφισμα."
avgi.gr,https://www.avgi.gr/diethni/401919_aystiroteres-poines-gia-toys-antiemboliastes-diadilotes,ΔΙΕΘΝΗ, Καναδάς / Αυστηρότερες ποινές για τους αντιεμβολιαστές διαδηλωτές,2021-11-27T10:08:37+02:00,Αυγή Newsroom,"Η κυβέρνηση του Καναδά επιθυμεί να αυστηροποιήσει τις ποινές που επιβάλλονται εναντίον των αντεμβολιαστών διαδηλωτών, κυρίως όσων επιτίθενται σε νοσοκομεία, μετά την αύξηση των περιστατικών παρενόχλησης υγειονομικών από την αρχή της πανδημίας covid-19. «Κανείς δεν θα πρέπει να εκφοβίζεται επειδή προσέφερε ή επειδή αναζήτησε υγειονομική περίθαλψη και όλοι θα πρέπει να έχουν ανεμπόδιστη πρόσβαση στις υπηρεσίες υγείας που έχουν ανάγκη», δήλωσε χθες Παρασκευή ο υπουργός Δικαιοσύνης Ντέιβιντ Λάμετι στη διάρκεια συνέντευξης Τύπου. Οι τροποποιήσεις στον καναδικό ποινικό κώδικα προβλέπουν ποινές έως και 10 χρόνια κάθειρξη για όποιον προσπαθήσει να εκφοβίσει υγειονομικούς ή να εμποδίσει την πρόσβαση σε νοσοκομείο. Αναφερόμενος σε διαδηλώσεις που πραγματοποιήθηκαν γύρω από εμβολιαστικά κέντρα κατά της covid-19 για παιδιά ο Λάμετι δήλωσε ότι πρόκειται για «επονείδιστες και απαράδεκτες συμπεριφορές». Η πανδημία της covid-19 έχει επιδεινώσει τις ήδη δύσκολες συνθήκες εργασίας των υγειονομικών, οι οποίοι είναι αντιμέτωποι με βία και απειλές για βία, εξήγησε η καναδική κυβέρνηση. Ο Καναδός πρωθυπουργός Τζάστιν Τριντό είχε αναφερθεί επανειλημμένα στο ζήτημα αυτό στη διάρκεια της προεκλογικής του εκστρατείας για τις βουλευτικές εκλογές του Σεπτεμβρίου, όταν έγινε και ο ίδιος στόχος διαδηλωτών που ήταν αντίθετοι στους περιορισμούς λόγω της πανδημίας. Οι νέες διατάξεις απαντούν και στις ανησυχίες που διατυπώνουν εδώ και καιρό επαγγελματίες της υγείας, κυρίως όσοι κάνουν αμβλώσεις, διευκρίνισε η κυβέρνηση. Σύμφωνα με τα προκαταρκτικά αποτελέσματα εθνικής έρευνας για την υγεία των γιατρών το 2021, την οποία πραγματοποίησε ο Καναδικός Ιατρικός Σύλλογος, τρεις στους τέσσερις γιατρούς δήλωσαν ότι έχουν πέσει θύμα «εκφοβισμού η παρενόχλησης στον χώρο εργασίας τους». Οι γυναίκες γιατροί κατήγγειλαν πολύ περισσότερες απειλές από τους άνδρες συναδέλφους τους."
avgi.gr,https://www.avgi.gr/politiki/401780_oi-protoboylies-toy-syriza-gia-na-mpei-telos-ston-katastrofiko-katiforo-mitsotaki,ΠΟΛΙΤΙΚΗ, Αλέξης Τσίπρας / Οι πρωτοβουλίες του ΣΥΡΙΖΑ για να μπει τέλος στον καταστροφικό κατήφορο Μητσοτάκη,2021-11-25T21:06:57+02:00,Αυγή Newsroom,"Το μήνυμα ότι ο ΣΥΡΙΖΑ – Προοδευτική Συμμαχία θα κάνει ό,τι μπορεί ώστε να μπει τέλος στον καταστροφικό κατήφορο της κυβέρνησης Μητσοτάκη έστειλε ο Αλέξης Τσίπρας από τη Λάρισα. Σε αυτό το πλαίσιο η αξιωματική αντιπολίτευση θα αναλάβει πρωτοβουλία ώστε να επικοινωνήσει με κόμματα, τοπική και εργαζόμενους. «Είναι καιρός να πάρουμε στα χέρια μας την τύχη μας» τόνισε ο Αλέξης Τσίπρας. Ειδικότερα, ο αρχηγός της αξιωματικής αντιπολίτευσης σημείωσε ότι «δεν αρκεί να προτείνουμε, να αποκαλύπτουμε, να καταγγέλλουμε. Οφείλουμε ως πολίτες και ως κόμματα και ως κοινωνία να κάνουμε ό,τι μπορούμε για σταματήσουμε αυτόν τον καταστροφικό κατήφορο. Η κυβέρνηση Μητσοτάκη δεν πρόκειται να μας ακούσει. Είναι δεδομένο. Ούτε θέλει, ούτε μπορεί». Ο Αλέξης Τσίπρας τόνισε ότι έχουμε ευθύνη να μην αφήσουμε την καταστροφή να συντελεστεί. «Έχουμε ευθύνη τα κόμματα, τα συνδικάτα, οι συλλογικότητες των πολιτών να κινητοποιηθούν πριν γίνει ανεπίστρεπτη η καταστροφή. Η κοινωνία να απαιτήσει και να επιβάλει λύσεις όπως στο παρελθόν όταν οι κυβερνήσεις δεν ήθελαν και δεν μπορούσαν» σημείωσε και συμπλήρωσε: «Η Δημοκρατία και το Σύνταγμα μάς δίνουν τα όπλα, ας τα χρησιμοποιήσουμε με αποφασιστικότητα. Οφείλουμε να αναλάβουμε τις ευθύνες που μας αναλογούν και να απαντήσουμε στην αγωνία της κοινωνίας. Να παραμερίσουμε αντιπαλότητες και να συντονιστούμε στοιχειωδώς για το μέγα θέμα της πανδημίας που κοστίζει ζωές. Σκοπεύω να επιδιώξω να επικοινωνήσω με τις ηγεσίες όλων των κομμάτων της δημοκρατικής αντιπολίτευσης, να ανταλλάξουμε απόψεις για το τι πρέπει να γίνει. Με την τοπική αυτοδιοίκηση, με τις μεγάλες οργανώσεις των εργαζομένων, με τους εκπροσώπους των άλλων παραγωγικών δυνάμεων. Καιρός να πάρουμε στα χέρια μας την τύχη μας. Γιατί από τον κ. Μητσοτάκη δεν μπορούμε να περιμένουμε τίποτα καλό. Να ανοίξουμε τον δρόμο που μπορεί να μας βγάλει από τα σημερινά αδιέξοδα». «Ο κύριος Μητσοτάκης αρχίζει να βγάζει τον πραγματικό του εαυτό, πολιτεύεται με αλαζονεία, ύβρεις, φαιδρότητες σαν αυτή προχθές στη Βουλή όταν μας είπε ότι εσείς μας βάλατε στα μνημόνια. Σε λίγο θα μου ζητήσει να ξεπληρώσω τα χρέη από τα δάνεια του κόμματός μου που φέσωσαν τους Έλληνες φορολογούμενους, ή να αποκαλύψω τις offshore της συζύγου μου» ανέφερε με καυστικό τρόπο ο Αλέξης Τσίπρας και συνέχισε: «Μπορεί να φαίνεται αστείο, αλλά είναι επικίνδυνο. Γιατί ένας αρνητής της πραγματικότητας δε μπορεί παρά καθίσταται μέρα με τη μέρα όλο και πιο επικίνδυνος για να κυβερνά το τόπο σε μια στιγμή κρίσης. Σε μια στιγμή που η χώρα χρειάζεται στο τιμόνι κάποιον που να εμπνέει εμπιστοσύνη και ασφάλεια, κάποιον που να ενώνει. Όχι κάποιον που να διχάζει και να πολιτεύεται με ψέματα και τοξικότητα για τους πολιτικούς του αντιπάλους. Και σε κάθε ευκαιρία να προσπαθεί να ωραιοποιήσει μια δραματική πραγματικότητα, αποδεικνύοντας πόσο ανεπαρκής είναι για μια τόσο δύσκολη συγκυρία…». Ο Αλέξης Τσίπρας υπενθύμισε τις δηλώσεις του Κυριάκου Μητσοτάκη για τις «θετικές επιδόσεις της κυβέρνησης στην αντιμετώπιση της πανδημίας και της ακρίβειας και πρόσθεσε: «Και μόνο να μιλάει κανείς για καλές επιδόσεις, όταν καθημερινά χάνει μια εκατοστάδα συμπολιτών μας τη μάχη με το θάνατο, πολλοί εκ των οποίων εκτός ΜΕΘ, δείχνει ότι είναι αλλού. Ότι ζει σε ένα άλλο κόσμο, και όχι στον κόσμο που καταδιώκεται από την πανδημία, τη φτώχεια, και την αγωνία για το αύριο. Και όταν του λέμε ότι με την αδράνειά σου μας οδηγείς και σε εκατόμβη νεκρών και σε νέο λοκντάουν, αντί να δώσει απαντήσεις, μας επιτίθεται». Ο Αλέξης Τσίπρας κατέθεσε τις αναλυτικές προτάσεις του ΣΥΡΙΖΑ - ΠΣ: Ο πρόεδρος του ΣΥΡΙΖΑ - ΠΣ εξέφρασε την ανησυχία του ότι «η κυβέρνηση Μητσοτάκη δε πρόκειται να μας ακούσει. Γιατί την ώρα που εμείς μετράμε κρούσματα και νεκρούς, αυτοί μετράνε ψήφους» και πρόσθεσε «Είναι φανερό πως τρέμουν μη σχηματιστεί με αφορμή τον εμβολιασμό ένα μεγαλύτερο σχήμα στα δεξιά της ΝΔ. Για αυτό και χαϊδεύουν αυτιά. Για αυτό και έβαλαν τον ανεκδιήγητο Πλεύρη υπουργό υγείας». Γενικεύοντας είπε ειρωνικά ότι «έχουμε κυβέρνηση Καρατζαφέρη» αφού τρεις κορυφαίοι υπουργοί του είναι στελέχη της κυβέρνησης, ο Θανάσης Πλεύρης, ο Άδωνις Γεωργιάδης και ο Μάκης Βορίδης. Υπενθύμισε δε ότι με τους αντιεμβολιαστές παλαιότερα ήταν χέρι-χέρι στα συλλαλητήρια κατά της Συμφωνίας των Πρεσπών. Ο Αλέξης Τσίπρας έκανε εκτενή αναφορά στην ακρίβεια που όπως είπε που απαιτεί άμεσα μέτρα αντιμετώπισης. Συγκεκριμένα ανέφερε: «Η κυβέρνηση έλεγε στους πολίτες να αναζητούν στο Ίντερνετ τις χαμηλότερες τιμές. Το θέμα είναι ότι φτάνουμε Δεκέμβρη και όσο και να γκουγκλάρουν οι πολίτες δεν βρίσκουν ακόμα το σχέδιο της κυβέρνησης για να αντιμετωπίσει το ράλι της ακρίβειας. Γιατί είναι ανύπαρκτο. Γιατί ακόμα μας λένε ότι η κρίση είναι παροδική. Κάνοντας κριτική στα μέχρι τώρα μέτρα της κυβέρνησης είπε ότι η κυβέρνηση την αντιμετωπίζει με ψίχουλα και με ψέματα και ρώτησε πώς θα αντιμετωπιστεί η ακρίβεια: «Με 30 ευρώ σε λογαριασμούς ρεύματος που θα αυξηθούν από 80% ως 150%; Με 330 εκατομμύρια παροχές, όταν εμείς σε καιρό δημοσιονομικής πίεσης, χωρίς κύμα ακρίβειας και πανδημία είχαμε δώσει 780 εκατομμύρια κοινωνικό μέρισμα το 2018; Με μισό ευρώ τη μέρα αύξηση κατώτατου μισθού; Ή με ψέματα; Όπως ότι το κράτος θα απορροφήσει μέσω επιδότησης τις αυξήσεις του ρεύματος; Ή ότι χωρίς τις παρεμβάσεις της κυβέρνησης το κόστος του ρεύματος θα ήταν δεκαπλάσιο; Έκανε ειδική αναφορά στην ΔΕΗ κατηγορώντας την κυβέρνηση ότι εν μέσω ενεργειακής κρίσης προχώρησε στην εκχώρηση του 17% της ΔΕΗ. Σημείωσε ότι ο Κωστής Χατζηδάκης που αναλαμβάνει όλες τις βρώμικες δουλειές με το που ανέλαβε το υπουργείο αύξησε τις τιμές του ρεύματος. Το αποτέλεσμα της πολιτικής της κυβέρνησης είναι όχι μόνο να μην έχει το δημόσιο εργαλείο αντιμετώπισης της κρίσης αλλά η ΔΕΗ να πρωταγωνιστεί στις αυξήσεις. Η ανάσχεση της ακρίβειας δεν έρχεται ούτε με ψίχουλα ούτε με ψέματα, υπογράμμισε ο Αλέξης Τσίπρας και κατέθεσε τις δικές του προτάσεις: Παράλληλα ο αρχηγός της αξιωματικής αντιπολίτευσης αναφέρθηκε στο Ταμείο Ανάκαμψης λέγοντας ότι «πέρα από την διαφωνία του ΣΥΡΙΖΑ υπάρχει ένα θέμα διαφάνειας και δημοκρατίας. Η κυβέρνηση το διαχειρίζεται σαν να είναι ιδιωτική περιουσία. Σαν να υπάρχει μία εταιρεία η «Μαξίμου ΑΕ» που θα μανατζάρει και θα μοιράσει τους πόρους. Αυτό δεν μπορεί να συνεχιστεί…Από τις εκλογές και μετά είχαμε μία έκρηξη στις απευθείας αναθέσεις. Πού πήγαν τα λεφτά που μοίρασε, περίπου 5 δισ.; Το πελατειακό κράτος αναβιώνει, όχι με διορισμούς στο δημόσιο αλλά μέσα από εκταμίευση πόρων που πηγαίνουν σε απευθείας αναθέσεις. Δεν θα αφήσουμε να γίνει το ίδιο και με το Ταμείο Ανάκαμψης. Και είναι εδώ ένα ακόμη σημείο που μπορεί να γίνει συνεννόηση με τα άλλα κόμματα της αντιπολίτευσης». Συνεχίζοντας ο Αλέξης Τσίπρας τόνισε ότι «οι αλλεπάλληλες οικονομικές κρίσεις, η πανδημία αλλά και η κλιματική κρίση έχουν αναδείξει τα όρια του κυρίαρχου μέχρι χτες οικονομικού και παραγωγικού μοντέλου ανάπτυξης. Το κυρίαρχο μέχρι χθες νεοφιλελεύθερο μοντέλο φθίνει παντού. Μόνο εδώ ο Μητσοτάκης και έχει σημαία. Η ανάγκη αλλαγής πορείας είναι πλέον εμφανής… Δυστυχώς η Ελλάδα έχει μια κυβέρνηση που απογυμνώνει το κράτος από τα δημόσια εργαλεία προσφέροντας φοροελαφρύνσεις σε μια μικρή μειοψηφία του πληθυσμού, αντί να ενισχύει την ικανότητα του κράτους να παρεμβαίνει και να καθοδηγεί την οικονομία». Το κόμμα μας χρειάζεται μία νέα αρχή, πρέπει να μείνουμε όρθιοι σήμερα για να παλέψουμε αύριο, η χώρα χρειάζεται μία νέα αρχή και μία άλλη κυβέρνηση, έχουμε χρέος όσοι βρισκόμαστε στον ΣΥΡΙΖΑ να κοιτάξουμε την μεγάλη εικόνα και τον μεγάλο στόχο που είναι να δουλέψουμε για τη νίκη στις εκλογές, η προοδευτική διακυβέρνηση είναι μονόδρομος, κατέληξε ο Αλέξης Τσίπρας."
avgi.gr,https://www.avgi.gr/politiki/401783_i-dimosiografos-poy-strimoxe-ton-mitsotaki-gia-tis-praktikes-toy,ΠΟΛΙΤΙΚΗ, Washington Post / Η δημοσιογράφος που στρίμωξε τον Μητσοτάκη για τις πρακτικές του,2021-11-25T19:28:59+02:00,Αυγή Newsroom,"Το γεγονός ότι η κυβέρνηση των «αρίστων» πρώτα και πάνω απ’ όλα ασχολείται με την επικοινωνία είναι πια γνωστό. Το γεγονός όμως ότι το 2021 πιστεύει ότι μπορεί να κρύψει μέρος της συνέντευξης του πρωθυπουργού σε μεγάλη εφημερίδα των ΗΠΑ, αποτελεί ζήτημα το οποίο μπορεί μόνο η ίδια και το επιτελικό κράτος Μητσοτάκη να απαντήσουν. Τελευταία προσπάθεια να μην πληγεί η εικόνα του «επιτυχημένου» πρωθυπουργού αποτέλεσε η αποσιώπηση μέρους της συνέντευξης του Κ. Μητσοτάκη στη Washington Post, το οποίο αφορούσε την ψήφιση του νέου Ποινικού Κώδικα και ο οποίος απειλεί την ελευθεροτυπία. Άλλωστε η απόκρυψη όσων που πλήττουν την εικόνα του πρωθυπουργού είναι κάτι που συνηθίζεται. Συγκεκριμένα, εάν κανείς συγκρίνει το ενημερωτικό σημείωμα που μοίρασε το Μέγαρο Μαξίμου, το οποίο αναπαρήγαγε αυτούσιο το Αθηναϊκό Πρακτορείο Ειδήσεων και στη συνέχεια τα περισσότερα φιλοκυβερνητικά ΜΜΕ, λείπει σειρά ερωτήσεων σε σχέση με το αρ. 191 του ΠΚ, οι οποίες έφεραν σε αμηχανία τον πρωθυπουργό που δεν έχει συνηθίσει σε «direct» ερωτήσεις. Η οικονομία μας ανακάμπτει εντυπωσιακά. Όλες οι μεγάλες εταιρείες τεχνολογίας στρέφουν τώρα το βλέμμα τους στην Ελλάδα και το κάνουν κυρίως λόγω του ανθρώπινου κεφαλαίου μας. Η ανεργία μειώνεται και οι νέοι Έλληνες για πρώτη φορά επιστρέφουν στη χώρα. https://t.co/ulklI3LZ0E pic.twitter.com/ce4f9QPGxU  Προς το τέλος της συνέντευξης, η δημοσιογράφος της Washington Post, Lally Weymouth, ζήτησε από τον πρωθυπουργό να απαντήσει για την πρόσφατη θέσπιση νομοθεσίας κατά των fake news και το αρ. 191 το οποίο επισύρει ποινή φυλάκισης ή χρηματικής ποινής σε όσους εκφράζοντας δημόσια τις απόψεις τους για την οικονομία, τον τουρισμό, την αμυντική ικανότητα της χώρας, τις διεθνείς της σχέσεις ή τη δημόσια υγεία θεωρηθούν πως διαδίδουν «fake news». «Το ελληνικό κοινοβούλιο μόλις ψήφισε έναν νόμο που καθιστά ποινικό αδίκημα τη δημοσίευση “ψευδών ειδήσεων” και καθιστά υπεύθυνους τόσο τον ιδιοκτήτη όσο και τον δημοσιογράφο» σημειώνει αρχικά η Lally Weymouth, με τον Κυριάκο Μητσοτάκη να απαντά ότι «προσπαθήσαμε να περιορίσουμε ό,τι μπορεί να δημοσιευτεί, έτσι ώστε οι “ψευδείς ειδήσεις”, ειδικά εκείνες που σχετίζονται με τη δημόσια υγεία, να μην έχουν υπερβολική έκθεση». «Νομίζω ότι αυτό θα ήταν ένα μεγάλο λάθος. Τι χρειάζεστε με την επίθεση στα μέσα ενημέρωσης;» τον ρωτά αμέσως μετά η δημοσιογράφος. Ο πρωθυπουργός ανέφερε ότι «αυτό που κάνουμε είναι πολύ μετρημένο και πολύ έγκυρο». «Γιατί απλώς δεν αποφασίζετε να μην το κάνετε;» επιμένει η δημοσιογράφος, με τον Κ. Μητσοτάκη να απαντά μάλλον αμήχανα ότι «είστε μία έμπειρη δημοσιογράφος. Θα λάβω σοβαρά υπόψιν την παρατήρησή σας». «Και εσείς είστε ένας πολύ επιτυχημένος πρωθυπουργός» ανταπαντά η L. Weymouth, και ξαναρωτά: «Γιατί το κάνετε αυτό; Εσείς, από όλους τους ανθρώπους θα πρέπει να είστε συνηθισμένοι στα μέσα ενημέρωσης. Εκτίθεστε στα δημόσια βλέμματα εδώ και χρόνια. Είναι μια ολισθηρή πλαγιά». Ο Κ. Μητσοτάκης δήλωσε από την πλευρά του ότι «είχα το μερίδιο επιθέσεων που μου αναλογεί. Αλλά δεν είναι για μένα. Αφορά… τη δημόσια υγεία. Από την άλλη πλευρά, θα μπορούσατε να υποστηρίξετε ότι οι ιστορίες είναι ήδη στο διαδίκτυο, και κανείς δεν μπορεί να λογοκρίνει το διαδίκτυο». «Διαφωνώ με τους αντιεμβολιαστές, αλλά δεν θα τους λογόκρινα» δηλώνει η δημοσιογράφος, με τον πρωθυπουργό απαντά: «Θα κρατήσω την παρατήρησή σας. Όσον αφορά στους αντιεμβολιαστές, αυτό που κάνουμε είναι να κάνουμε τη ζωή δύσκολη σε όσους δεν θέλουν να εμβολιαστούν. Δεν καθιστούμε υποχρεωτικά τα εμβόλια, και δεν τους επιβάλουμε lockdown». Κατά τα άλλα τα φιλοκυβερνητικά ΜΜΕ έμειναν στους διθυραμβικούς τίτλους για την ανάπτυξη της οικονομίας, για τις επενδύσεις και τη διαχείριση της πανδημίας. Με ένα καυστικό σχόλιο μέσω social media τοποθετήθηκε ο εκπρόσωπος Τύπου του ΣΥΡΙΖΑ - ΠΣ Νάσος Ηλιόπουλος. «Εξαφανίζεται ο Πέτσας από την εξεταστική. Εξαφανίζονται ερωτήσεις από συνέντευξη του κ. Μητσοτάκη. Εξαφανίζεται η πραγματικότητα από τα ρεπορτάζ» σημείωσε. Εξαφανίζεται ο Πέτσας από την εξεταστική. Εξαφανίζονται ερωτήσεις από συνέντευξη του κ. Μητσοτάκη. Εξαφανίζεται η πραγματικότητα από τα ρεπορτάζ. https://t.co/Db7Y7dCWEK "
avgi.gr,https://www.avgi.gr/politiki/401708_se-talirakia,ΠΟΛΙΤΙΚΗ, Σε ταληράκια,2021-11-25T07:10:00+02:00,Ο Σχολαστικός,"Ας τα δούμε λίγο με τη σειρά. Από την αρχή της πανδημίας είναι προφανέστατο ότι η κυβέρνηση δεν θέλει να πάρει μέτρα για τις εκκλησίες. Γιατί εκεί είναι δικός της κόσμος. Και δεν θέλει να πάει κόντρα στις πεποιθήσεις του, όποιες και αν είναι αυτές. Μπορεί λοιπόν να παίρνει μέτρα για τους ανεμβολίαστους στα γυμναστήρια, στα θέατρα, στους κινηματογράφους, στα μουσεία, αλλά στις εκκλησίες δεν θέλει να ανακατέψει τα πράγματα. Και αυτό είναι πρόβλημα. Γιατί στις εκκλησίες, ειδικά στη λειτουργία της Κυριακής, μαζεύονται ακριβώς αυτοί που δεν πρέπει. Ανεμβολίαστοι, μεγάλης ηλικίας και πολλοί μαζί. Και είναι και αυτοί που έχουν τις πιο ισχυρές αντιστάσεις στα μέτρα και στο εμβόλιο. Όχι όλοι. Αλλά είναι σαφές ότι οι σκληροί επικρατούν. Και έχουν την ηγεμονία. Το επιτελικό κράτος Μητσοτάκη τους καλοπιάνει γιατί ξέρει ότι μέσα εκεί δουλεύουν άλλες δυνάμεις της Ακροδεξιάς και μπορεί να τους χάσει. Αυτό να το κρατήσουμε ως σημείωση όταν τους ακούμε να φωνάζουν ότι «ο ΣΥΡΙΖΑ κλείνει το μάτι στους αντιεμβολιαστές». Στην πρόσφατη συνέντευξή του στο ΜEGA, ο Μητσοτάκης δήλωσε ότι δεν πρόκειται να πάρει μέτρα για τις εκκλησίες. Γιατί; Γιατί σέβεται τους αντιεμβολιαστές που μαζεύονται εκεί. Δεν το είπε έτσι, αλλά αυτό εννοούσε. Και τους έδειξε τον Τσίπρα, που δεν έχει αισθανθεί ποτέ την ανάγκη να πάει να ανάψει ένα κερί. Είπε επίσης ότι στις εκκλησίες δεν μπορεί να υπάρξει έλεγχος στους πιστούς. Χωρίς να εξηγήσει γιατί. Την επόμενη ημέρα η Ιερά Σύνοδος άδειασε επικά τον Μητσοτάκη. Και είπε ότι βεβαίως είναι έτοιμη να εφαρμόσει τα μέτρα που δεν εξήγγειλε ο Μητσοτάκης την προηγούμενη ημέρα. Κάλεσε τους πιστούς να πηγαίνουν στην εκκλησία με τεστ και δήλωσε ότι τα εκκλησιαστικά συμβούλια είναι υπεύθυνα για την τήρηση των μέτρων. Υπενθυμίζομεν υμίν την υποχρέωσιν των κατά τόπους Εκκλησιαστικών Συμβουλίων διά τον έλεγχον τηρήσεως των μέτρων εν τοις Ιεροίς Ναοίς. Και από το Μαξίμου έτρεχαν να πουν ότι όλα αυτά έγιναν κατόπιν συνεννοήσεως με τον Αρχιεπίσκοπο. Στο προχθεσινό διάγγελμά του ο Μητσοτάκης διέγραψε όσα είχε πει και μετατοπίστηκε στη γραμμή της Εκκλησίας. Βεβαίως και θα ισχύσουν εκεί μέτρα. Σαν να μην συνέβη ποτέ τίποτα. Τώρα πια δεν υπήρχε στη συζήτηση ο Τσίπρας που δεν έχει νιώσει την ανάγκη να ανάψει ένα κερί, υπήρχε μόνο ορθολογισμός για την εφαρμογή των μέτρων. Την επόμενη ημέρα η Εκκλησία βγήκε και ξαναάδειασε λίγο τον Μητσοτάκη. Τελικά, εμείς δεν μπορούμε να ελέγχουμε τους πιστούς. Δεν είναι εφικτή τελικά η τήρηση των μέτρων εν τοις Ιεροίς Ναοίς. Γιατί, ρε παιδιά; Στο μαγαζί του ο άλλος γιατί είναι υπεύθυνος για την τήρηση των μέτρων και ελέγχει όποιον μπαίνει; Τι έχουμε εδώ: Προφανή υποχώρηση της Ιεράς Συνόδου στους αντιεμβολιαστές που δεν θέλουν κανέναν έλεγχο. Και, φυσικά, η κυβέρνηση σύρθηκε ξανά πίσω από την κατάσταση. Και είπε ότι θα ελέγχονται μόνο οι πιστοί και όχι οι ναοί. Επί της ουσίας μισοείπε ότι δεν θα γίνονται έλεγχοι στις εκκλησίες. Γιατί περί αυτού πρόκειται. Αυτά σε ό,τι αφορά το ποιος κλείνει το μάτι στους αντιεμβολιαστές. Κατά τα άλλα, πετροβολάμε τον βουλευτή του ΣΥΡΙΖΑ Χουσεΐν Ζεϊμπέκ, που είπε ότι η Τουρκία είναι κοσμικό κράτος. Είναι κοσμικό κράτος, παιδιά, η Τουρκία. Από το 1922. Μπορεί να έχει άλλα θεματάκια, αλλά αυτό το έχει λύσει. Εμείς όχι.      "
avgi.gr,https://www.avgi.gr/politiki/401532_se-talirakia,ΠΟΛΙΤΙΚΗ, Σε ταληράκια,2021-11-23T07:10:00+02:00,Ο Σχολαστικός,"Η γραμμή της κυβέρνησης είναι ότι ο ΣΥΡΙΖΑ δεν έχει καθαρή γραμμή στο θέμα των εμβολιασμών. Ας το δούμε λίγο διεξοδικά αυτό. Ένα πρώτο επιχείρημα είναι ότι στην αρχή ο ΣΥΡΙΖΑ υπονόμευε την εκστρατεία εμβολιασμού και έλεγε ότι δεν υπάρχουν εμβόλια. Ισχύει αυτό; Στην πραγματικότητα, ο ΣΥΡΙΖΑ δεν είχε αντιδράσει στα εμβόλια, αλλά στην πρακτική του Μητσοτάκη να τα καπελώσει πριν καν έρθουν στην Ελλάδα. Και, σε κάποιες περιπτώσεις, πριν καν πάρουν άδεια. Τα πρώτα εμβόλια στην Ελλάδα έγιναν τον Ιανουάριο του 2021. Και αρκετούς μήνες πριν είχε αρχίσει η προσπάθεια του Μητσοτάκη να τα εμφανίσει ως προσωπικό του θρίαμβο. Τον Νοέμβριο του 2020 είχαμε 3.000 κρούσματα και 60 νεκρούς τη μέρα και 480 διασωληνωμένους. Και η κυβέρνηση δεν έκανε τίποτα. Και έλεγε απλώς περιμένετε, έρχονται τα εμβόλια και το θέμα θα τελειώσει. Γι' αυτά φώναζε ο ΣΥΡΙΖΑ. Ακριβώς τότε ο Κικίλιας είχε παρουσιάσει και ένα εμβολιαστικό σχέδιο που προέβλεπε 2,1 εκατομμύρια εμβολιασμούς τον μήνα. Πράγμα που σήμαινε ότι πρακτικά υποσχόταν πως μέχρι τον Μάιο του 2021 θα έχουν τελειώσει με το τείχος ανοσίας. Ξεκίνησαν οι εμβολιασμοί και ο Τσίπρας εμβολιάστηκε την πρώτη μέρα συμβολικά. Γεγονός που στέλνει ξεκάθαρο μήνυμα και καθόλου διφορούμενο. Στις αρχές Μαΐου του 2021 ο Πέτσας έλεγε ότι μέχρι το τέλος Μαΐου το τείχος ανοσίας θα είναι γεγονός. Δεν ήταν γεγονός, αλλά στα τέλη Μαΐου ο Μητσοτάκης είπε ότι η χώρα αφήνει πίσω της την πανδημία και μπαίνει σε νέα φάση ανάπτυξης. Και τέλη Ιουνίου το ξαναείπε: Η χώρα μας γυρίζει σελίδα, αφήνουμε πίσω μας πια την πανδημία. Τον ίδιο μήνα ο Κικίλιας είπε ότι η επιτυχία του εμβολιαστικού προγράμματος στην Ελλάδα θα γίνει παγκόσμιο case study. Και τον Ιούλιο δήλωσε: «Κάναμε την Ελλάδα χώρα πρότυπο στη διαχείριση της πανδημίας». Εν τω μεταξύ, από τον Μάιο του 2021 η ΑΥΓΗ είχε αποκαλύψει ότι οι εμβολιασμοί πάνε χάλια και η Ελλάδα βρίσκεται στους ουραγούς της Ευρώπης. Και η κυβέρνηση είχε απαντήσει ότι το δημοσίευμα αυτό αγνοούσε τα πραγματικά δεδομένα και προσπαθούσε να παρουσιάσει χάλια την πραγματικότητα. Για να εξυπηρετήσει τον ΣΥΡΙΖΑ. Υπονομεύοντας την κοινή προσπάθεια. Και ότι το τείχος ανοσίας και το τέλος της πανδημίας έρχονται όλο και πιο κοντά. Τον Αύγουστο, όμως, έγινε ανασχηματισμός και ο Κικίλιας πήγε στο Τουρισμού. Και η αποτυχία στον εμβολιασμό ομολογήθηκε και επισήμως. Και επειδή η κυβέρνηση δεν μπορεί να αναλάβει το κόστος, προσπαθεί να το φορτώσει στον ΣΥΡΙΖΑ. Ξαναζεσταίνοντας μάλιστα τη θεωρία ότι ο λαϊκισμός του ΣΥΡΙΖΑ ακουμπάει στον λαϊκισμό των ανεμβολίαστων. Ενώ έχει κάνει εγκληματικά λάθη και παραλείψεις. Όπως ότι άφησε έναν πόλεμο εταιρειών να γίνεται μέσα από τα κανάλια φουσκώνοντας και υπερπροβάλλοντας παρενέργειες από τα εμβόλια. Όπως ότι τη μία μέρα έλεγε ότι το τάδε εμβόλιο δεν ενδείκνυται για τους νεότερους και την επόμενη τους καλούσε να εμβολιαστούν γιατί υπήρχε απόθεμα. Όπως ότι χαϊδολογάει συστηματικά ένα κομμάτι των ανεμβολίαστων μην παίρνοντας μέτρα για τις εκκλησίες, τους αστυνομικούς, τους στρατιωτικούς. Όπως ότι ένα κομμάτι του μηχανισμού της στη βόρεια Ελλάδα παίζει φουλ τη γραμμή της ψέκας χωρίς κανείς να ασχολείται να το μαζέψει. Αλλά γιατί να παρέμβουν σ’ αυτά και να στενοχωρήσουν ένα κομμάτι της βάσης τους; Πιο εύκολο είναι να κατηγορούν τον ΣΥΡΙΖΑ ότι κλείνει το μάτι στους αντιεμβολιαστές.    "
avgi.gr,https://www.avgi.gr/diethni/401372_diadiloseis-antiemboliaston-se-romi-kai-milano-me-11555-kroysmata,ΔΙΕΘΝΗ, Ιταλία / Διαδηλώσεις αντιεμβολιαστών σε Ρώμη και Μιλάνο με 11.555 κρούσματα,2021-11-20T22:23:09+02:00,Αυγή Newsroom,"Το τελευταίο εικοσιτετράωρο στην Ιταλία τα περιστατικά κορωνοϊού είναι 11.555 και 49 άνθρωποι έχασαν την ζωή τους. Ο αριθμός των κρουσμάτων είναι ο υψηλότερος από τις 6 του περασμένου Μαΐου μέχρι σήμερα. Οι νεκροί, όμως, την ίδια ημέρα ήταν 258. Συνολικά, σήμερα πραγματοποιήθηκαν 574.812 διαγνωστικά τεστ, το 2% των οποίων προέκυψε θετικό. Στις μονάδες εντατικής θεραπείας της χώρας βρίσκονται 512 ασθενείς με covid 19, ενώ στους νοσοκομειακούς θαλάμους είναι 4.250. Το απόγευμα, δε, στην Ρώμη πραγματοποιήθηκε κινητοποίηση αντιεμβολιαστών σε μικρή απόσταση από το Κολοσσαίο. Επελέγη η καθιστική διαμαρτυρία, όπως ορίζει, πλέον, ο σχετικός νόμος, με την συμμετοχή τεσσάρων χιλιάδων ανθρώπων, οι οποίοι δεν φόρεσαν προστατευτική μάσκα. Οι συμμετέχοντες, επανέλαβαν ότι αρνούνται να συμμορφωθούν με την υποχρεωτική χρήση του πράσινου πάσου εμβολιασμένου, για να έχουν πρόσβαση σε κλειστούς χώρους. Παράλληλα, στο Μιλάνο υπήρξε ένταση με την αστυνομία όταν μέρος των αντιεμβολιαστών που συμμετείχαν σε κινητοποίηση προσπάθησε να μπει στην κεντρική πλατεία του Ντουόμο. Εξακριβώθηκαν τα στοιχεία, εξήντα περίπου ατόμων. Δεκάδες αντιεμβολιαστές, παρέμειναν στους δρόμους κοντά στο Ντουόμο, και άρχισαν να προσεύχονται, σε ένδειξη διαμαρτυρίας κατά των αστυνομικών."
avgi.gr,https://www.avgi.gr/diethni/401342_hiliades-aystraloi-diadilosan-kata-toy-emboliasmoy,ΔΙΕΘΝΗ, Αυστραλία / Χιλιάδες Αυστραλοί διαδήλωσαν κατά του εμβολιασμού,2021-11-20T13:03:49+02:00,Αυγή Newsroom,"Χιλιάδες αντιτιθέμενοι στον εμβολιασμό κατά της COVID-19 συγκεντρώθηκαν σήμερα σε αρκετές πόλεις της Αυστραλίας. Σχεδόν το 85% των Αυστραλών ηλικίας 16 ετών και άνω έχει εμβολιαστεί πλήρως και έχει επανέλθει σε σχεδόν φυσιολογικούς ρυθμούς ζωής. Οι διαδηλωτές που συγκεντρώθηκαν σήμερα στις μεγαλύτερες πόλεις της χώρας διαμαρτύρονταν κατά του υποχρεωτικού εμβολιασμού, ο οποίος δεν ισχύει παρά σε ορισμένες πολιτείες και εδάφη για κάποιες κατηγορίες επαγγελματιών. Στην Μελβούρνη, την πρωτεύουσα της Βικτώριας, αρκετές χιλιάδες άνθρωποι διαδήλωσαν ζητώντας τη φυλάκιση του πρωθυπουργού της πολιτείας, Ντάνιελ Άντριους και διαμαρτυρόμενοι για σχέδιο νόμου που αποσκοπεί στην χορήγηση περισσότερων εξουσιών στην κυβέρνησή της για την καταπολέμηση της πανδημίας. Δεν προκλήθηκε καμία σύγκρουση με την αστυνομία σε αντίθεση με προηγούμενες διαδηλώσεις. Σύμφωνα με την αστυνομία, έως και 10.000 άνθρωποι συγκεντρώθηκαν επίσης στο Σίδνεϊ, μεταξύ των οποίων και αντιεμβολιαστές. Στην Μελβούρνη περίπου 2.000 άνθρωποι διαδήλωσαν παράλληλα για να εκφράσουν την αντίθεσή τους στην συγκέντρωση των αντιεμβολιαστών, σε μια από τις πρώτες αντιδιαδηλώσεις που γίνονται στη χώρα από τότε που ξέσπασε η πανδημία της COVID-19. ""Είμαι εδώ επειδή μου προκαλεί αηδία αυτό που συμβαίνει στους δρόμους της πόλης μου, της Μελβούρνης"", δήλωσε η Μορίν Χιλ, η οποία μετείχε στην αντιδιαδήλωση, αναφερόμενη στην πορεία κατά του εμβολιασμού. Η Αυστραλία, μια χώρα με πληθυσμό άνω των 25 εκατομμυρίων κατοίκων, έχει καταγράψει περισσότερα από 195.000 κρούσματα του νέου κορονοϊού και 1.933 θανάτους από την COVID-19 από τότε που ξέσπασε η πανδημία."
avgi.gr,https://www.avgi.gr/social/401294_klama-sto-twitter-me-toys-astynomikoys-poy-den-metadidoyn-koronoio,SOCIAL, Άκης Σκέρτσος / «Κλάμα» στο Twitter με τους «αστυνομικούς που δεν μεταδίδουν κορωνοϊό»,2021-11-19T21:16:40+02:00,Αυγή Newsroom,"Το χιούμορ επιστράτευσαν οι χρήστες του twitter μετά τις επικίνδυνες δηλώσεις του υπουργού Επικρατείας Άκη Σκέρτσου ότι δεν υπάρχει μελέτη που να δείχνει ότι οι αστυνομικοί μπορούν να διασπείρουν τον κορωνοϊό. Ξεπερνώντας το γεγονός ότι η λογική του επιχειρήματος κ. Σκέρτσου χρησιμοποιείται κατά κόρων από τους αντιεμβολιαστές και τους αρνητές κορωνοϊού, ώστε να αντικρούσουν ορθολογικά και επιστημονικά επιχειρήματα, οι χρήστες του twitter βάλθηκαν να βρουν κάθε επάγγελμα για το οποίο δεν υπάρχει μελέτη για τη σχέση του με τη διασπορά κορωνοϊού. Αποτέλεσμα, εκτός από το #Σκέρτσος να δημιουργηθεί και το #επαγγέλματα_που_δεν_μεταδίδουν_τον_ιό προσφέροντας άφθονο γέλιο. Δεν υπάρχει κάποια μελέτη που να αποδεικνύει ότι οι στεγαδες μεταδίδουν τον ιό.#επαγγέλματα_που_δεν_μεταδίδουν_τον_ιό #σκερτσος   Ο #Σκέρτσος άνοιξε νέους ορίζοντες στους αντιεμβολιαστές αφού από αύριο ο καθένας τους θα μπορεί να λέει ""δεν υπάρχει ιατρική μελέτη που να αποδεικνύει πως κολλάει στους μανάβηδες, στους οικοδόμους, στους κλπ δηλαδή συγκεκριμένα στο δικό μου κλάδο"".Να τον χαίρεσαι @kmitsotakis.  Σύμφωνα με τον #Σκερτσος «δεν υπάρχει μελέτη που να δείχνει ότι οι αστυνομικοί μεταδίδουν τον #κορωνοϊός και γι' αυτό δεν επιβάλλεται υποχρεωτικός εμβολιασμός». Λογικά τον αποκρούουν με τις ασπίδες, τον δέρνουν με τα γκλοπ και του ρίχνουν πλαστικές σφαίρες...#κρούσματα  Οι αστυνομικοί έχουν ένα ένζυμο στα χέρια τους που εμποδίζει την μετάδοση του κορωνοϊού.#Σκέρτσος  Με το σκεπτικό του #σκερτσος, δεν υπάρχει μελέτη που να λέει ότι μεταδίδουν τον κορονοΐό οι δάσκαλοι, οι σερβιτόροι, οι εργαζόμενοι στα σ/μ κ.λπ. Ή τον μεταδίδουν όλοι οι άνθρωποι, ή κανένας. Εκτός αν ο Σκέρτσος είναι κρυφό-acab και δεν θεωρεί τους μπάτσους ανθρώπους, οπότε πάσο.  #κρουσματα Δεν υπάρχει λέει μελέτη ο #Σκερτσος που να δείχνει ότι οι αστυνομικοί μεταδίδουν κορονοϊό, δεν υπάρχει μελέτη που να δείχνει ότι κολλάει με τη μετάληψη, αλλά πρέπει να γίνει μια μελέτη που να δείχνει πώς έγινε και ψηφίσαμε πάλι απατεώνες σαν και εσάς  Ο άλλος λέει ότι δεν υπάρχει μελετη που να αποδεικνύει ότι τα σώματα ασφαλείας μεταδίδουν τον ιό και έχετε αυτούς τους τύπους να κάνουν διαχείριση πανδημίας και να μας κουνάνε το δάχτυλο ! Απορώ τελικά ποιοι είναι οι πραγματικοί ψεκασμενοι 😤#Σκερτσος  Αφού οι αστυνομικοί δεν μεταδίδουν τον ιό να τους βάλουμε να δουλέψουν στα νοσοκομεία#Σκερτσος  Επίσης #Σκερτσος δεν υπάρχει καμία μελέτη που να δείχνει ότι έχεις μυαλό! #κρουσματα  Ο #Σκερτσος θα διωχθεί με το νέο νόμου για τη διασπορά fake news περί πανδημίας;  #δεν_υπαρχουν_ερευνεςπου να δείχνουν ότι οσουπερ άριστος #σκερτσος έχει σχέση με την λογική, μονάχα με την βλακεία που συνοδεύει την αχαλίνωτη αλαζονεία  Υπάρχει κάποια μελέτη που να λέει αν οι γραμματείς μεταδίδουν τον ιο? Έχει γούστο να έκανα το εμβόλιο και να φοράω τη μάσκα τζαμπα και βερεσέ… #Σκερτσος  Δεν υπάρχει μελέτη που να δείχνει ότι ο μητσοτακισμός είναι το τελευταίο στάδιο της πολιτικής ξιπασιάς και του κυνισμού, κύριε Σκέρτσο...Απλά εμπειρικά το ξέρει όλη η Ελλάδα!#διαγγελμα #μητσοτακη_παραιτησου#Σκερτσος  Δεν υπάρχει κάποια μελέτη που να αποδεικνύει ότι οι τορναδόροι μεταδίδουν τον ιό.#επαγγέλματα_που_δεν_μεταδίδουν_τον_ιό #σκερτσος  Δεν είναι το #Εμβολιο λύση σύντροφοι. Με μια στολή μπάτσου θα σωθεί η ανθρωπότητα.Ντυθείτε τσέοι φέτος τον χειμώνα και δεν σας πλησιάζει ούτε ο covid21 #σκερτσος  Υπάρχουν δηλαδή επιστημονικές μελέτες μετάδοσης για κάθε επαγγελματική κατηγορία;Ποιον κοροϊδεύει ο #σκερτσος;#Βουλη  Κ. Σκέρτσο είμαστε όλοι εν αναμονή δημοσιοποίησης καταλόγου επαγγελματιών που μεταδίδουν τον ιό! Να ξέρουμε κ εμείς από που να φυλαγόμαστε! Ειλικρινά η υποτίμηση της νοημοσύνης του λαού δεν θα σας βγει σε καλό.. Σοβαρευτείτε επιτέλους!#Σκερτσος  Με τον Σκέρτσο η επιστήμη έκανε ένα ακόμα τεράστιο βήμα στο παρελθόν. #κρουσματα #σκερτσος  #Σκέρτσος : Δεν υπάρχει κάποια μελέτη που να αποδεικνύει ότι οι Λαυρέντηδες μεταδίδουν τον ιό.#επαγγέλματα_που_δεν_μεταδίδουν_τον_ιό  «Καμία μελέτη που να δείχνει ότι οι αστυνομικοί μεταδίδουν κορονοϊό»Με τέτοιες δηλώσεις θα πείσετε και τον τελευταίο ανεμβολίαστο #not #Σκέρτσος "
avgi.gr,https://www.avgi.gr/koinonia/401290_xespa-syzygos-anemboliastoy-poy-pethane-epitideioi-ton-piran-ston-laimo-toys,ΚΟΙΝΩΝΙΑ, Κορωνοϊός / Ξεσπά σύζυγος ανεμβολίαστου που πέθανε - «Επιτήδειοι τον πήραν στον λαιμό τους»,2021-11-19T20:35:42+02:00,Αυγή Newsroom,"Συγκλονίζει η σύζυγος του 60χρονου δικηγόρου στην Πάτρα ο οποίος είχε πεισθεί να μην εμβολιαστεί ενάντια στον κορωνοϊό και τελικά πέθανε μετά από λοίμωξη covid. «Αυτοί οι επιτήδειοι έχουν καταφέρει και μέσα από το διαδίκτυο και από παντού να επηρεάσουν πάρα πολύ κόσμο. Αυτό είναι το κρίμα. Το κρίμα πρέπει να το έχουν στο λαιμό τους. Γιατί έχουν πάρει ανθρώπους στον λαιμό τους», τονίζει ίδια μιλώντας στο Mega, προσθέτοντας ότι οι αντιεμβολιαστές έχουν απλώσει τα πλοκάμια τους και μέσα στις εκκλησίες. Παράλληλα, η κα Χριστίνα δήλωσε αναφερόμενη στον θανόντα ότι «φοβόταν. Είχε επηρεαστεί από διάφορους που λένε διάφορα για τα εμβόλια. Από αυτούς που του έλεγαν να μην κάνει το εμβόλιο, αποδείχθηκε ότι πολλοί πήγαν και το έκαναν. Το καταλαβαίνετε; Και τον πήραν στο λαιμό τους». Σημειώνεται ότι ο δικηγόρος ο οποίος είχε δύο παιδιά με τη σύζυγό του, κόλλησε σ’ ένα μνημόσυνο μαζί με άλλα 25 άτομα. «Ήταν το στήριγμά μου, ήταν ο άνθρωπός μου. Εντάξει τι να πω… Να το περνούσε τουλάχιστον στις αρχές που δεν είχε βγει ακόμα το εμβόλιο, μα να υπάρχει δώρο Θεού και να μην το κάνεις; Δώρο από την επιστήμη και να φύγει άδικα;» δήλωσε η ίδια και πρόσθεσε για το εμβόλιο ότι «όπου βρεθώ και όπου σταθώ περνάω το μήνυμα: Μην πιάνεστε ηλίθιοι, πηγαίντε και κάντε το. Κάντε το να σωθείτε”. Εμένα “κάηκε” το σπίτι μου»."
avgi.gr,https://www.avgi.gr/politiki/400976_72-nekroi-hthes-bebaionoyn,ΠΟΛΙΤΙΚΗ, 72 νεκροί χθες βεβαιώνουν...,2021-11-16T10:05:00+02:00,Θανάσης Καρτερός,"Έχει γίνει πιο κοινός τόπος να χάνονται άνθρωποι εκτός ΜΕΘ, αβοήθητοι στη μάχη με την Covid ή στη μάχη με άλλες ασθένειες. Να κυκλοφορούν στις μικρές οθόνες μας απελπισμένοι, τρομαγμένοι, κουρασμένοι, λιπόθυμοι από ατελείωτες ώρες δουλειάς και αγωνίας γιατροί. Να προειδοποιούν μάταια ότι τα χειρότερα είναι μπροστά. Να παρελαύνουν στατιστικές θανάτου, εξισώσεις αδιαφορίας, τρομακτικοί αριθμοί στα δελτία ειδήσεων και στις στήλες των εφημερίδων. Να αιμορραγεί η πληγή της κοινωνίας: Πόσοι σήμερα, σε τι συνθήκες, με ποια διάμεση ηλικία, ποιες προδιαγραφές, ποιες ματαιωμένες προσδοκίες. Έχει γίνει πια κοινός τόπος, εν μέσω σκιάς, αγωνίας για το αύριο και φόβου θανάτου, να συναντούν την έλλειψη και τη φτώχεια των μέσων αρωγής τα εκατομμύρια των διαμέσων αρπαγής του δημόσιου χρήματος. Να θεωρείται σπατάλη και πολυτέλεια ένα ευρώ για το ΕΣΥ, αλλά αναγκαία και φυσική η διανομή των ιματίων του κράτους μεταξύ φίλων και κουμπάρων, αμορτισέρ και μανάβηδων, σκόιλ και ελικίκου, ανθρώπων που είδαν όχι φως, αλλά σκοτάδι κι ανέβηκαν. Και που η πολιτική τους ταυτότητα είναι γαλάζια, εθνικώς άψογη και κομματικώς ανεπίληπτη. Έχει γίνει πια κοινός τόπος το ψέμα, η διαστρέβλωση, ο βιασμός της αλήθειας. Η ωραιοποίηση μιας άσχημης πραγματικότητας, η ηρωοποίηση του άσχημου πρωταγωνιστή, η προπαγάνδα που όλα τα σφάζει κι όλα τα μαχαιρώνει για να αναδειχτεί το εθνικό μας παραμύθι: ότι φταίμε για όσα ζούμε όλες και όλοι, εκτός από κείνον που πραγματικά φταίει. Κι από κείνους που έχουν κάνει την τραγωδία ευκαιρία. Και συνεχίζουν απτόητοι να παράγουν δράμα, κατηγορώντας άλλους. Ως διακινητές ψευδών ειδήσεων, σαμποτέρ, αντιεμβολιαστές και ό, τι άλλο προκύψει στα χαλκεία τους. Έχει γίνει πια κοινός τόπος η κοιλάδα των δακρύων. 72 ανώνυμοι νεκροί χθες βεβαιώνουν του λόγου το ασφαλές, ενώ η Κεραμέως αφήνει τα σχολεία ως έχουν, ο Καραμανλής τα μέσα μαζικής μεταφοράς ως έχουν, ο Άδωνις τα γαβ-γαβ του ως έχουν, ο Πλεύρης τα νοσοκομεία ως έχουν, ο Σκέρτσος τα πωλητήρια ως έχουν, ο Γεραπετρίτης την κατάψυξη της λογικής ως έχει. Και ο Μητσοτάκης την ανικανότητα, την αδιαφορία, τη λατρεία της εικόνας του, τον ναρκισσισμό του δράματος ως έχουν. Δεν είναι καιρός να αναρωτηθούμε επιτέλους: Έως πότε;  "
avgi.gr,https://www.avgi.gr/politiki/400936_epibebaiose-emmesos-plin-safos-tis-parakoloythiseis-apo-tin-eyp,ΠΟΛΙΤΙΚΗ, Γιάννης Οικονόμου / Επιβεβαίωσε εμμέσως πλην σαφώς τις παρακολουθήσεις από την ΕΥΠ,2021-11-15T14:59:39+02:00,Αυγή Newsroom,"Επιβεβαίωσε εμμέσως πλην σαφώς τις αποκαλύψεις για παρακολουθήσεις πολιτών ο κυβερνητικός εκπρόσωπος. Δύο ημέρες μετά το αποκαλυπτικό δημοσίευμα της «Εφημερίδας των Συντακτών», ο Γιάννης Οικονόμου αναγκάστηκε να απαντήσει σε σχετική ερώτηση στην ενημέρωση των πολιτικών συντακτών και δεν προχώρησε σε διάψευση για όσα έγραψε η εφημερίδα για συγκέντρωση πληροφοριών σε ό,τι αφορά αντιεμβολιαστές και άτομα που εμπλέκονται στο μεταναστευτικό. «Η Ελλάδα είναι ευρωπαϊκό κράτος δικαίου» ανέφερε συγκεκριμένα ο κυβερνητικός εκπρόσωπος, για να συνεχίσει λέγοντας πως «η ΕΥΠ επιτελεί σημαντικό, σπουδαίο ρόλο και έργο με μεγάλη επάρκεια για απειλές για την εθνική ασφάλεια, την ασφάλεια των πολιτών και τον ομαλό κοινωνικό βίο». Έκανε δε λόγο για «απειλές που δεν έχουν το περιεχόμενο που είχαμε συνηθίσει αλλά υβριδικά χαρακτηριστικά όπως στον Έβρο ή σε σχέση με την υγειονομική κρίση». «Η ΕΥΠ εποπτεύεται από ανεξάρτητη εισαγγελική αρχή» σημείωσε ο Γ. Οικονόμου. Κουνώντας δε το δάχτυλο, είπε πως «θα ήταν καλό η δουλειά της και ο ρόλος της να μένει έξω από τη δημόσια πολιτική αντιπαράθεση - αυτό δεν αφορά προφανώς τη δουλειά των δημοσιογράφων - όπως και οι απαξιωτικοί χαρακτηρισμοί για το διοικητή και τους επικεφαλής της για προφανείς λόγους».  Δεν έχασε δε την ευκαιρία να επιτεθεί στον ΣΥΡΙΖΑ, υποστηρίζοντας πως «δεν πρέπει να εργαλειοποιείται η ΕΥΠ». Ανέφερε τέλος πως ο Κυρ. Μητσοτάκης έχει δηλώσει πως ο διοικητής της ΕΥΠ είναι στη διάθεση του αρχηγού της αξιωματικής αντιπολίτευσης «για να ενημερώνεται ή να απαντά σε ερωτήματά του ή σε θέματα που θέλει απευθείας από τον ίδιο». «Ο κ. Οικονόμου κυνικά παραδέχθηκε πως η ΕΥΠ με εντολή του κ. Μητσοτάκη παρακολουθεί πολίτες, επιβεβαιώνοντας το ρεπορτάζ της Εφημερίδας των Συντακτών» σχολιάζει ο τομεάρχης Προστασίας του Πολίτη του ΣΥΡΙΖΑ - ΠΣ Χρήστος Σπίρτζης. «Είχε, δε, το θράσος να εγκαλέσει τον ΣΥΡΙΖΑ ΠΣ και να μιλήσει για ""εργαλειοποίηση της ΕΥΠ"" ο εκπρόσωπος του κ. Μητσοτάκη, που αφού έβαλε κάποιον χωρίς τα τυπικά προσόντα για διοικητή της, τώρα την χρησιμοποιεί για τα σκοτεινά μικροκομματικά και αντιδημοκρατικά του παιχνίδια. Η συνέχεια θα είναι ενδεικτική του σεβασμού του Κυριάκου Μητσοτάκη στη δημοκρατία και τους θεσμούς της αν απαντήσει στην επίκαιρη ερώτηση που καταθέσαμε σήμερα και αν γίνει αποδεκτό το αίτημα του ΣΥΡΙΖΑ ΠΣ να κληθεί ο Διοικητής της ΕΥΠ στην Επιτροπή Θεσμών και Διαφάνειας. Αναμένουμε τις απαντήσεις στο μείζον ζήτημα δημοκρατίας, τις συνεχείς αποκαλύψεις της λειτουργίας της ΕΥΠ και της εργαλειοποίησής της από το επιτελικό κράτος Μητσοτάκη» καταλήγει ο Χρήστος Σπίρτζης."
avgi.gr,https://www.avgi.gr/politiki/400925_o-mitsotakis-se-fakelonei-tha-ton-zileye-kai-o-aeimnistos-gryllakis,ΠΟΛΙΤΙΚΗ, Χρήστος Σπίρτζης / «Ο Μητσοτάκης σε φακελώνει - Θα τον ζήλευε και ο αείμνηστος Γρυλλάκης»,2021-11-15T12:35:29+02:00,Αυγή Newsroom,"Στην κατάθεση επίκαιρης ερώτησης με «Παρακολουθήσεις και φακέλωμα από την ΕΥΠ» προχωρά ο Χρήστος Σπίρτζης, μετά τις αποκαλύψεις της «Εφημερίδας των Συντακτών» αλλά και την απόλυτη σιωπή του Κυριάκου Μητσοτάκη ως άμεσα εποπτεύοντα την ΕΥΠ και του επιτελικού του κράτους. «Δυστυχώς για τη χώρα μας, η ακροδεξιά πρακτική του επιτελικού κράτους Μητσοτάκη, η χειραγώγηση της ΕΥΠ από τον ίδιο τον Κ. Μητσοτάκη δεν προσβάλει απλά τη δημοκρατία μας και τους δημοκρατικούς θεσμούς αλλά την ακυρώνει, όπως στις πιο μαύρες πολιτικές περιόδους της χώρας μας» τονίζει ο τομεάρχης Πολιτικής Προστασίας του ΣΥΡΙΖΑ-Προοδευτική Συμμαχία. Καλεί δε τον Κυριάκο Μητσοτάκη να απαντήσει σε μια σειρά ερωτήματα, που διατυπώνονται στην επίκαιρη ερώτηση όπως: «Όμως παρά τις αποκαλύψεις, η κυβέρνηση Μητσοτάκη δεν σταματά τα νοσηρά για την δημοκρατία και την ελληνική κοινωνία σχέδια της» σημειώνει ο Χρ. Σπίρτζης, που αναφέρεται σε νέα αποκάλυψη του δημοσιογράφου Δημήτρη Τερζή, στο σημερινό φύλλο της «Εφημερίδας των Συντακτών». Η εφημερίδα φέρνει στη δημοσιότητα το μυστικό σχέδιο Προεδρικού Διατάγματος, που χωρίς καμία διαβούλευση αλλάζει τις διαδικασίες προσλήψεων στην ΕΥΠ, προβλέποντας τις γνωστές αδιαφανείς ρουσφετολογικές διαδικασίες της κυβέρνησης Μητσοτάκη και βάζοντας στον πάγο ακόμη και το αλλαγμένο και λαβωμένο ΑΣΕΠ. «Η διαιώνιση της διαχρονικής Μητσοτακικής ομάδας της ΕΥΠ και τα όσα ντροπιαστικά αποκαλύφθηκαν τις προηγούμενες ημέρες για τις εντολές παρακολούθησης και φακελώματος πολιτών θα τα ζήλευε ο αείμνηστος Νίκος Γρυλλάκης, παρά την καταπληκτική του επαγγελματική πορεία στις υποκλοπές, στις παρακολουθήσεις, στη δίωξη κομμουνιστών και σε ό,τι αναφερόταν στις “ένδοξες” εποχές που υπηρέτησε, ως την κατάληξη του ως σύμβουλος ασφαλείας του αείμνηστου Κων/νου Μητσοτάκη» αναφέρει.  «Θα παρακολουθήσουμε με επιμέλεια τις παρατηρήσεις του ΣτΕ…» σημειώνει ακόμη. Ο Χρ. Σπίρτζης επαναλαμβάνει ότι είναι πραγματική ντροπή το 2021, μια ευρωπαϊκή χώρα, μέσω της Εθνικής Υπηρεσίας Πληροφοριών της, να προχωρά παράνομα και αντισυνταγματικά, σε παρακολουθήσεις, φακέλωμα, καταγραφή των προσωπικών στοιχείων, της δράσης , της ιδεολογικής  ταυτότητας  δημοσιογράφων, δικηγόρων, δημόσιων λειτουργών, παιδιών, απλών πολιτών, για τη συμμετοχή τους σε διαμαρτυρίες, για τις απόψεις τους ως «υπέρμαχοι των εργασιακών και ανθρώπινων δικαιωμάτων των μεταναστών» ως και την παρακολούθηση  12χρονου προσφυγόπουλου από τη Συρία, που σκίτσο του δημοσιεύτηκε στη Le Monde.   «Κύριοι του επιτελικού κράτους Μητσοτάκη, δεν θα σας επιτρέψουμε να επιστρέψετε την Ελλάδα, στις μαύρες εποχές του φακελώματος και των χαφιέδων. Δεν θα σας αφήσουμε να συνεχίσετε. Η συνέχεια στην Δικαιοσύνη, στο Κοινοβούλιο και στους αγώνες του δημοκρατικού λαού μας» καταλήγει ο Χρ. Σπίρτζης. Ολόκληρη η επίκαιρη ερώτηση του Χρ. Σπίρτζη στον Κυριάκο Μητσοτάκη: ΕΠΙΚΑΙΡΗ ΕΡΩΤΗΣΗΠρος τον ΠρωθυπουργόΘΕΜΑ: «Παρακολουθήσεις και φακέλωμα από την ΕΥΠ – Αποκαλύψεις της Εφημερίδας των Συντακτών» Οι αποκαλύψεις του Δημοσιογράφου Δημήτρη Τερζή, της Εφημερίδας των Συντακτών, στο φύλλο υπ.αριθμ. 2657/13 Νοεμβρίου 2021, που αφορούν παρακολουθήσεις της ΕΥΠ, αποδεικνύουν τον σύγχρονο ακραία δεξιό εφιάλτη, που δημιούργησε το επιτελικό κράτος Μητσοτάκη, με πλήρη απομείωση στοιχειωδών δημοκρατικών κανόνων και δικαιωμάτων, που θέτει τη χώρα μας εκτός ευρωπαϊκού πλαισίου. Ο αντιδημοκρατικός κατήφορος δυόμισι χρόνων διακυβέρνησης Μητσοτάκη επιστρέφει τη χώρα στις πιο μαύρες σελίδες της σύγχρονης ιστορίας, με πλήρη χειραγώγηση της ΕΥΠ και μετατροπή της σε ΚΥΠ, με παρακολουθήσεις πολιτών, με καταγραφές της ιδεολογίας τους, των προσωπικών στοιχείων και της δράσης τους.  Η υπαγωγή της ΕΥΠ στις αρμοδιότητες του Πρωθυπουργού, με τον Νόμο του Επιτελικού κράτους και η φωτογραφική τροπολογία της τοποθέτησης Διοικητή της ΕΥΠ, χωρίς Πανεπιστημιακό πτυχίο, αποδεικνύει την ολοκληρωτική ευθύνη του Κυριάκου Μητσοτάκη. Αποδεικνύει ότι ο ίδιος και το επιτελικό του Γραφείο, έχει πλήρη γνώση για τις παρακολουθήσεις και τα αποτελέσματα τους, σε καθημερινή βάση. Οι αποκαλύψεις της αναζήτησης του ιδεολογικού υποβάθρου πολιτών που συναθροίζονται, σε συνδυασμό με τον Νόμο, που καταργεί το Συνταγματικό δικαίωμα του «Συνέρχεσθαι» αποδεικνύουν την επαναφορά του πολιτικού φακελώματος, σύμφωνα με την ιστορική παράδοση της δεξιάς στη χώρα μας. Οι αποκαλύψεις, από βουλευτές της ΝΔ, των προσωπικών στοιχείων και της πολιτικής δράσης πολίτη που ξυλοκοπήθηκε αναίτια στη Νέα Σμύρνη και διαρροών του Υπουργού Προστασίας του Πολίτη, για ενεργοποίηση των πληροφοριοδοτών της ΕΥΠ κατά την επίσκεψη του Κ. Μητσοτάκη στη ΔΕΘ, μαρτυρούν την αντιδημοκρατική διολίσθηση να συμβαίνουν αντίστοιχες παρακολουθήσεις και καταγραφές και σε άλλες κατηγορίες πολιτών, που διαμαρτύρονται ή διαφωνούν με την κυβέρνηση Μητσοτάκη. Και ενώ ο Κ. Μητσοτάκης και το επιτελικό του κράτος γνώριζε από τις καθημερινές εκθέσεις των αντιδημοκρατικών παρακολουθήσεων, σύμφωνα με τα σήματα και τις αποκαλύψεις της ΕΦΣΥΝ ότι «ο πυρήνας των συγκεντρώσεων των αντιεμβολιαστών άνηκε στον χώρο της ακροδεξιάς, παραθρησκευτικών οργανώσεων και οπαδών ομάδων τύπου Σώρρα», λειτούργησε σε απόλυτη ευθυγράμμιση με την ΚΥΠΑτζήδικη λειτουργία του ’50 και του ’60. Αξιοποιώντας την λίστα Μητσοτάκη-Πέτσα, προπαγάνδιζε ότι οι  αντιεμβολιαστές υποκινούνται από τον ΣΥΡΙΖΑ και στελέχη του. Είναι πραγματική ντροπή το 2021, μια κυβέρνηση Ευρωπαϊκής χώρας, μέσω της Εθνικής Υπηρεσίας Πληροφοριών της, να προβαίνει σε παρακολουθήσεις, φακέλωμα, καταγραφή προσωπικών στοιχείων, δράσης, ιδεολογικής  ταυτότητας  δημοσιογράφων, δικηγόρων, δημόσιων λειτουργών, παιδιών, απλών πολιτών, για τη συμμετοχή τους σε διαμαρτυρίες, για τις απόψεις τους ως «υπέρμαχοι εργασιακών και ανθρώπινων δικαιωμάτων μεταναστών», για δημοσίευση σκίτσου 12χρονου προσφυγόπουλου στη Le Monde, για δημοσιογράφο που συναντήθηκε.  Κατόπιν των ανωτέρω ερωτάται ο αρμόδιος Υπουργός: 1. Ποιες εντολές δόθηκαν στην ΕΥΠ, για τις παρακολουθήσεις που αποκαλύφθηκαν από τον Κ. Μητσοτάκη ή Συνεργάτες του, από ποιόν συγκεκριμένα, έλαβαν και από ποιους εισαγγελείς άδειες παρακολούθησης, έχουν δοθεί άλλες, πότε ενημερωθήκατε για πρώτη φορά από την ΕΥΠ για τα αποτελέσματα των παρακολουθήσεων και το «ιδεολογικό υπόβαθρο» των υπο παρακολούθηση πολιτών, ποια η αναφορά για την παρακολούθηση δικηγόρων που ανέλαβαν την υπεράσπιση μεταναστών, ποια η αναφορά για δημόσιο λειτουργό που εμφανίζεται υπέρμαχος των εργασιακών και ατομικών δικαιωμάτων των μεταναστών, ποια η αναφορά για το 12χρονο προσφυγόπουλο από τη Συρία που ζωγράφισε σκίτσο που δημοσιεύτηκε στη Le Monde  και ποια η αναφορά για τον δικηγόρο και τον δημοσιογράφο που επικοινώνησαν μαζί του; 2. Πως ακριβώς ο Κυριάκος Μητσοτάκης εποπτεύει την ΕΥΠ, διασφαλίζει τον θεσμικό της ρόλο για την εθνική ασφάλεια, προγραμματίζει με αδιάβλητο τρόπο την στελέχωση της, κατοχυρώνει την δημοκρατική και νόμιμη λειτουργία της, αντιμετωπίζει τις αναφορές σαν αυτές που αποκαλύφθηκαν, εγγυάται την μη ύπαρξη «ιδεολογικού υποβάθρου» φακέλων πολιτών και εμποδίζει τη διασπορά κυβερνητικών συκοφαντικών διαρροών προς το ΣΥΡΙΖΑ; Ο ερωτών Βουλευτής Σπίρτζης Χρήστος"
avgi.gr,https://www.avgi.gr/koinonia/400915_anarhikoi-empodisan-sygkentrosi-antiemboliaston,ΚΟΙΝΩΝΙΑ, Πάτρα / Αναρχικοί εμπόδισαν συγκέντρωση αντιεμβολιαστών,2021-11-15T10:32:27+02:00,Αυγή Newsroom,"Οι αρνητές του κορωνοϊού και πολέμιοι του εμβολιασμού είχαν προγραμματίσει συγκέντρωση στην πλατεία Αγίου Γεωργίου της Πάτρας το απόγευμα της Κυριακής. Όμως, αναρχικοί τους πρόλαβαν, κατέλαβαν την πλατεία και τους χάλασαν τη συγκέντρωση. Περίπου διακόσιοι ήταν οι αναρχικοί που συγκεντρώθηκαν στην πλατεία Αγίου Γεωργίου και φώναζαν συνθήματα κατά των αρνητών του κορωνοϊού, χαρακτηρίζοντάς τους «φασίστες». Οι αρνητές και αντιεμβολιαστές, δεν επιχείρησαν να μπουν στην πλατεία και κατά τη γνωστή τακτική τους επιτέθηκαν στους δημοσιογράφους ενώ έλεγαν πως οι αναρχικοί που τους εμπόδισαν να κάνουν συγκέντρωση είναι «παρακρατικοί».   "
avgi.gr,https://www.avgi.gr/politiki/400776_grafoyn-tin-omologia-apotyhias-kai-sto-tetarto-kyma,ΠΟΛΙΤΙΚΗ, Κυβέρνηση Μητσοτάκη / Γράφουν την ομολογία αποτυχίας και στο τέταρτο κύμα,2021-11-14T09:00:00+02:00,Κώστας Σαββόπουλος,"Με ένα ιδιότυπο λοκντάουν για τους ανεμβολίαστους, που θα συσσωρεύσει νέες ζημιές στο πεδίο της πραγματικής οικονομίας, προετοιμάζει η κυβέρνηση τη νέα ομολογία αποτυχίας στο πεδίο της υγειονομικής κρίσης. Λίγες ημέρες μετά την εκτίμηση του Κυριάκου Μητσοτάκη ότι η ""πανδημία δεν έχει ξεφύγει"", οι ένοικοι του Μεγάρου Μαξίμου επιχειρούν να δαμάσουν το τέταρτο κύμα με σπασμωδικά μέτρα και διχαστικούς τακτικισμούς. Στο κυβερνητικό τραπέζι έχει τεθεί σε επεξεργασία η εισήγηση των εμπειρογνωμόνων να μην επιτρέπεται η είσοδος των μη εμβολιασμένων σε μαζικούς χώρους διασκέδασης (εστίαση, μπαρ, καφέ κ.λπ.) ακόμα και αν διαθέτουν rapid test. Γαλάζιοι αξιωματούχοι επικαλούνται την ανάλογη δέσμη μέτρων που προωθείται στη Γερμανία και άλλες ευρωπαϊκές χώρες υποστηρίζοντας ότι η Πολιτεία είναι υποχρεωμένη να προστατεύσει τη δημόσια υγεία. Ταυτόχρονα όμως, δεν δρομολογούνται δράσεις για την αποσυμφόρηση των Μέσων Μαζικής Μεταφοράς -με πύκνωση των δρομολογίων- και την αραίωση των μαθητών στις σχολικές τάξεις. Άρνηση προσλήψεων Η απροθυμία ωστόσο της κυβέρνησης να προβεί σε μόνιμες προσλήψεις στο Εθνικό Σύστημα Υγείας, παρά την αναγνώριση των κενών στο υγειονομικό προσωπικό, επιβεβαιώνει τη δογματική αντίληψη του κ. Σκέρτσου ότι ""δεν υπάρχει λόγος να δημιουργήσουμε ένα πολυτελές σύστημα Υγείας"". Υπό αυτό το πρίσμα, η κυβέρνηση αντιδρά μόνο με μπαλώματα. Αύριο αναμένεται να ανακοινωθεί η επιστράτευση ιδιωτών γιατρών, παρά το γεγονός ότι το σχετικό μέτρο απέτυχε παταγωδώς τον περασμένο Μάρτιο. Όπως υποστηρίζουν οι υγειονομικοί του ΕΣΥ, οι ιδιώτες γιατροί δεν μπορούσαν να ανταποκριθούν στις ανάγκες της νοσοκομειακής περίθαλψης. Απεναντίας, θα ήταν πολύ περισσότερο χρήσιμο οι ιδιώτες γιατροί να εντάσσονταν σε έναν κρατικό σχεδιασμό ενίσχυσης της Πρωτοβάθμιας Φροντίδας Υγείας, με την οποία ουσιαστικά είναι και περισσότερο εξοικειωμένοι. Επιτομή της υποκρισίας αποτελεί η επιλογή της κυβέρνησης να οχυρωθεί, μετά από πολλούς μήνες εργαλειοποίησης ή απαξίωσης, πίσω από την επιτροπή εμπειρογνωμόνων. Ενόψει των ανακοινώσεων που θα περιορίζουν περαιτέρω την κινητικότητα και τις δραστηριότητες του 40% του πληθυσμού, ο κυβερνητικός εκπρόσωπος υποστήριξε ότι οι αποφάσεις της Πολιτείας στηρίζονται στις εισηγήσεις των ειδικών, ""καθώς αυτό είναι το πλάνο μας"". Τις προηγούμενες ημέρες, ωστόσο, το δίδυμο Βορίδη - Γεωργιάδη διαβεβαίωνε για το κυβερνητικό ""όχι"" σε περίπτωση που η επιτροπή προτείνει λοκντάουν. Τακτική διχασμού Από τα συρτάρια του Μεγάρου Μαξίμου βγαίνουν οι συνταγές του κοινωνικού αυτοματισμού με ορίζοντα τις νέες οικονομικές επιπτώσεις στους κόλπους του εμπορίου και της εστίασης από το επικείμενο περιοριστικό πλαίσιο. Ο Άδωνις Γεωργιάδης ανέλαβε προχθές να εκπέμψει το στίγμα. Δεν δίστασε να εγκαλέσει για αχαριστία τους φορείς της εστίασης υποστηρίζοντας ότι ο κλάδος πήρε υπερδιπλάσιους πόρους από οποιονδήποτε άλλο κλάδο στην Ελλάδα. Είπε δε ότι αυτά τα κονδύλια τα στερήθηκαν το λιανεμπόριο και οι ελεύθεροι επαγγελματίες. Στο φόντο της διαμαρτυρίας που έχει προγραμματιστεί στην εστίαση, μεθαύριο, Τρίτη, κάλεσε τους εκπροσώπους του τομέα να στρέψουν τα βέλη τους προς τους ανεμβολίαστους, ""που επιμένουν να υπάρχει πανδημία στην Ελλάδα με το να μην εμβολιάζονται"". Σε αυτό το φόντο, ωστόσο, ο ίδιος ο πρωθυπουργός επιλέγει τον δρόμο του διχασμού στην πολιτική σκηνή. Το λασπολογικό παραλήρημά του ενάντια στην αξιωματική αντιπολίτευση, κατά την ομιλία του στην Κ.Ο. της Ν.Δ., αποκάλυψε τον πανικό λόγω της απώλειας ελέγχου της πανδημίας. Αν και αρχικά υποστήριξε ότι δεν είχε πρόθεση να αναφερθεί καθόλου στον κ. Τσίπρα, κατηγόρησε το κόμμα της αξιωματικής αντιπολίτευσης ότι εξελίσσεται σε υγειονομικό, κοινωνικό και εθνικό -ενίοτε- σαμποτέρ. Καλλιεργώντας εμπρηστικό κλίμα ισχυρίστηκε ότι ο πρόεδρος του ΣΥΡΙΖΑ λειτουργεί ως ""πλανόδιος μεταπράτης του ανθρώπινου πόνου σε όλα τα επίπεδα"", ενώ δεν δίστασε να μιλήσει για φλερτ της Κουμουνδούρου με αντιεμβολιαστές. Δεν έκανε μάλιστα καμία νύξη αυτοκριτικής και ανέθεσε την ευθύνη για την αναχαίτιση του τέταρτου κύματος στους πολίτες και τους εκπροσώπους της πραγματικής οικονομίας. Εσωτερικές βολές Ωστόσο η αναζήτηση εσωτερικών εχθρών στο κτήριο της Κουμουνδούρου δεν αποπροσανατολίζει τους βουλευτές. Αρκετοί εξ αυτών, στην πρόσφατη συνεδρίαση, μετέφεραν το βαρύ κλίμα που επικρατεί στις περιφέρειές τους, αξιώνοντας ουσιαστικές παρεμβάσεις στο ΕΣΥ. Ημικρανίες στο Μαξίμου προκαλούν οι δημόσιες παρεμβάσεις. Ο Νικήτας Κακλαμάνης προτάσσει, με συνεχείς παρεμβάσεις, την ανάγκη ""να ενισχυθεί ουσιαστικά και όχι επιφανειακά το ΕΣΥ για να αντέξει και για τις υποχρεώσεις που θα έχει και μετά την πανδημία"". Σημειώνεται ότι ο στενός συνεργάτης του πρωθυπουργού Άκης Σκέρτσος έχει σημειώσει με ωμό τρόπο ότι μετά την πάροδο της πανδημίας θα εκλείψει ο λόγος να έχουμε πάρα πολλές ΜΕΘ. Ταυτόχρονα, ο Γιώργος Κύρτσος επιδίδεται σε διαδικτυακές βολές, σε καθημερινή βάση, για τη διαχείριση της πανδημίας. Ο ζήλος του ευρωβουλευτή της Ν.Δ. προκαλεί μάλιστα τα ερωτήματα των χρηστών, στον λογαριασμό του στο Twitter, για το αν ανήκει ακόμα στη Ν.Δ.. Μαξίμου και υπουργείο Οικονομικών αποφεύγουν τις δηλώσεις για το κύμα των ανατιμήσεων και γράφουν στο κενό το νέο success story της ανάπτυξης Λέξη για την εκτίναξη της ακρίβειας, που καταπίνει τον οικογενειακό προϋπολογισμό, δεν λέει ο πρωθυπουργός στις δημόσιες τοποθετήσεις του. Η σιωπή του μάλιστα για την ενεργειακή κρίση και το ντόμινο ανατιμήσεων στα προϊόντα ευρείας κατανάλωσης δεν έμεινε ασχολίαστη στην πρόσφατη συνεδρίαση της γαλάζιας Κ.Ο.. Βουλευτές της Ν.Δ. φέρονται να αξίωσαν άμεσες και αποτελεσματικές λύσεις, που θα περιορίζουν τις επιπτώσεις στα εισοδήματα. Ωστόσο εισέπραξαν ευχολόγια και καθησυχαστικές κενολογίες από τα πρωθυπουργικά χείλη. Ο κ. Μητσοτάκης επενδύει στην αόριστη δέσμευση περί αύξησης του κατώτατου μισθού μέσα στο 2022, μετά τα... 13 ευρώ παραπάνω που θα προστεθούν στους μισθούς των 650 ευρώ από την 1η Ιανουαρίου. Υπενθυμίζεται ότι ο κατώτατος μισθός έμεινε παγωμένος από τον Ιούλιο του 2019 που εξελέγη η Ν.Δ. στη διακυβέρνηση κι ενώ ο κ. Μητσοτάκης διακήρυσσε διπλάσια αύξηση σε σχέση με τον ρυθμό ανάπτυξης. Επιπλέον, ο άξονας Μαξίμου - υπουργείο Οικονομικών εγγράφει πάνω στα κύματα της ακρίβειας το νέο αφήγημα της επιτυχίας στην οικονομία με βάση τις φθινοπωρινές προβλέψεις της Κομισιόν. Ο Χρήστος Σταϊκούρας ισχυρίστηκε ότι η χώρα ανακάμπτει ισχυρά και αναπτύσσεται βιώσιμα, οι επενδύσεις και οι εξαγωγές ενισχύονται σημαντικά, η ανεργία συρρικνώνεται και τα ταμειακά διαθέσιμα διατηρούνται σε ασφαλή επίπεδα. Ωστόσο λησμόνησε τους δείκτες της ΕΛΣΤΑΤ. Το ενεργειακό κόστος εκτινάχθηκε, καθώς καταγράφηκαν ανατιμήσεις κατά 132,3% στο φυσικό αέριο, κατά 45,9% στο πετρέλαιο θέρμανσης και κατά 18,9% στο ηλεκτρικό ρεύμα. Την ανιούσα πήραν οι τιμές στο σύνολο σχεδόν των ειδών διατροφής, με χαρακτηριστική την άνοδο της τιμής του ελαιόλαδου κατά 22,1% και σε αρνί - κατσίκι κατά 16,3%. Η ειδυλλιακή εικόνα που σερβίρει ο υπουργός Οικονομικών υπονομεύεται από την αρνητική έκβαση της πανδημίας και το ιδιότυπο λοκντάουν που δρομολογείται για την πληθυσμιακή ομάδα των μη εμβολιασμένων. Όχι στη μείωση ειδικών φόρων κατανάλωσης Παράλληλα, το οικονομικό επιτελείο εμφανίζεται κάθετα αντίθετο έναντι του αιτήματος για μείωση του Ειδικού Φόρου Κατανάλωσης στα καύσιμα, επικαλούμενο τη διόγκωση του ελλείμματος. Η σχετική προσέγγιση του Άδωνι Γεωργιάδη έκανε τους οικονομολόγους να σκίσουν τα πτυχία τους. ""Μπαίνουμε σε έναν πληθωριστικό κύκλο. Όταν έχεις πληθωρισμό, το να αυξάνεις τη ρευστότητα με μείωση των φόρων είναι σαν να ρίχνεις βενζίνη στη φωτιά"" έχει υποστηρίξει ο υπουργός, αγνοώντας ότι οι μειώσεις φόρων κατανάλωσης αποκλιμακώνουν τις τιμές, επομένως και τον πληθωρισμό. Υπό αυτό το πρίσμα, οι επιτελείς του Μαξίμου διαμηνύουν ότι το πακέτο των ελαφρύνσεων που ανακοίνωσε ο πρωθυπουργός στη ΔΕΘ θα υλοποιηθεί κανονικά, προσπερνώντας τις επικρίσεις που δέχτηκε, π.χ., η περίφημη κατάργηση του φόρου της γονικής παροχής για περιουσίες ώς 800.000 ευρώ.  "
avgi.gr,https://www.avgi.gr/politiki/400794_se-fakelonei-kai-se-parakoloythei,ΠΟΛΙΤΙΚΗ, Κυριάκος Μητσοτάκης / «Σε φακελώνει και σε παρακολουθεί»,2021-11-13T15:23:45+02:00,Αυγή Newsroom,"«Ο αντιδημοκρατικός κατήφορος Μητσοτάκη επιστρέφει τη χώρα στις πιο μαύρες σελίδες της σύγχρονης ιστορίας της χώρας μας, με την πλήρη χειραγώγηση της ΕΥΠ και τη μετατροπή της σε ΚΥΠ, με παρακολουθήσεις πολιτών, ζητώντας το ιδεολογικό τους υπόβαθρο, τα προσωπικά τους στοιχεία και τη δράση τους», τονίζει με δήλωσή του ο Tομεάρχης Προστασίας του Πολίτη της Κ.Ο του ΣΥΡΙΖΑ-Προοδευτική Συμμαχία, Χρήστου Σπίρτζη. «Κατανοούμε πως το φακέλωμα και οι παρακολουθήσεις Μητσοτάκη σε πλήρη συντονισμό με την χειραγώγηση των ΜΜΕ, επιχειρούν σε απόλυτα ΚΥΠΑτζήδικη λειτουργία, των δεκαετιών του ’50 και του ’60, να χρεώσουν όπως αποδεικνύεται από τα σήματα της ΕΥΠ αλλά και από τις διαρροές και τις «κατευθύνσεις» της προπαγάνδας ότι οι αντιεμβολιαστές και οι εκδηλώσεις τους ανήκουν στον ΣΥΡΙΖΑ», επισημαίνει. Υπογραμμίζει δε, ότι «Η απόλυτη αντιδημοκρατική παρακμή της κυβέρνησης Μητσοτάκη, με την καταπάτηση του Συντάγματος, των στοιχειωδών δικαιωμάτων και δημοκρατικών κανόνων φέρνει τη χώρα μας έξω από το δημοκρατικό πλαίσιο των Ευρωπαϊκών χωρών». «Είναι πραγματική ντροπή το 2021, μια Ευρωπαϊκή χώρα, μέσω της Εθνικής Υπηρεσίας Πληροφοριών της, να προχωρά, παράνομα και αντισυνταγματικά, σε παρακολουθήσεις, φακέλωμα, καταγραφή των προσωπικών στοιχείων, της δράσης , της ιδεολογικής ταυτότητας δημοσιογράφων, δικηγόρων, δημόσιων λειτουργών, παιδιών, απλών πολιτών, για τη συμμετοχή τους σε διαμαρτυρίες, για τις απόψεις τους ως «υπέρμαχοι των εργασιακών και ανθρώπινων δικαιωμάτων των μεταναστών», για 12χρονο προσφυγόπουλο που δημοσιεύτηκε σκίτσο του στη Le Monde, για δημοσιογράφο και υπάλληλο που ήρθαν σε επαφή με τον 12χρονο…», σημειώνει. «Κύριοι του επιτελικού κράτους Μητσοτάκη, δεν θα σας επιτρέψουμε να επιστρέψετε την Ελλάδα, στις μαύρες εποχές του φακελώματος και των χαφιέδων. Δεν θα σας αφήσουμε να συνεχίσετε. Η συνέχεια στην Δικαιοσύνη, στο Κοινοβούλιο και στους αγώνες του δημοκρατικού λαού μας», καταλήγει στη δήλωση του ο βουλευτής της αξιωματικής αντιπολίτευσης.    "
avgi.gr,https://www.avgi.gr/politiki/400493_me-dihastikes-krayges-hreonei-ston-syriza-nayagio-sto-tetarto-kyma,ΠΟΛΙΤΙΚΗ, Κυριάκος Μητσοτάκης / Με διχαστικές κραυγές χρεώνει στον ΣΥΡΙΖΑ το ναυάγιο στο τέταρτο κύμα,2021-11-10T07:30:00+02:00,Κώστας Σαββόπουλος,"Μνημείο διχασμού αποτέλεσε η χθεσινή τοποθέτηση του Κυριάκου Μητσοτάκη στην Κοινοβουλευτική Ομάδα της Ν.Δ., καθώς, με όχημα ένα λασπολογικό παραλήρημα κατά της αξιωματικής αντιπολίτευσης, επιχείρησε να αποπροσανατολίσει από τον εκτροχιασμό της υγειονομικής κρίσης. Ο πρωθυπουργός δεν προέβη σε καμία αυτοκριτική και ανέθεσε την ευθύνη για την αναχαίτιση του τέταρτου κύματος στους πολίτες και τους εκπροσώπους της πραγματικής οικονομίας. Με έκδηλη νευρικότητα για την απώλεια του ελέγχου της πανδημίας, άσκησε αντιπολίτευση στην... αντιπολίτευση. Αν και αρχικώς υποστήριξε ότι δεν είχε πρόθεση να αναφερθεί καθόλου στον Αλ. Τσίπρα, κατηγόρησε το κόμμα της αξιωματικής αντιπολίτευσης ότι εξελίσσεται σε υγειονομικό, κοινωνικό και εθνικό -ενίοτε- σαμποτέρ. Καλλιεργώντας εμπρηστικό κλίμα, ισχυρίστηκε ότι ο πρόεδρος του ΣΥΡΙΖΑ λειτουργεί ως ""πλανόδιος μεταπράτης του ανθρώπινου πόνου σε όλα τα επίπεδα"", ενώ δεν δίστασε να μιλήσει για φλερτ της Κουμουνδούρου με αντιεμβολιαστές! Σε άλλο σημείο δε αμφισβήτησε το γεγονός ότι ο Αλ. Τσίπρας έβαλε πλάτη στην πανδημία. Πιέσεις για ενίσχυση του ΕΣΥ και παραδοχή λαθών Βουλευτής της Ν.Δ., με μετριοπαθή πολιτικά χαρακτηριστικά, εκφράζει στην ΑΥΓΗ την εκτίμηση ότι ο πρωθυπουργός επιχείρησε να εφοδιάσει την Κ.Ο. με ""επιχειρήματα κατά του ΣΥΡΙΖΑ"" ώστε να αντικρούσει τις πιέσεις και τη δυσαρέσκεια της κοινωνίας. Μετά την ομιλία του Κ. Μητσοτάκη δε, όταν έκλεισαν οι κάμερες και τα μικρόφωνα, αρκετά κοινοβουλευτικά στελέχη μετέφεραν το βαρύ κλίμα που επικρατεί στις περιφέρειές τους. Αξίωσαν, μάλιστα, ειδικά οι εκλεγμένοι στη βόρεια Ελλάδα, την ουσιαστική στήριξη του ΕΣΥ. Επιπλέον, στο ραντάρ του Μαξίμου τέθηκε η νέα διαδικτυακή «ρουκέτα» του Γιώργου Κύρτσου. Ο ευρωβουλευτής της Ν.Δ. τόνισε στο Τwitter ότι έφτασε η ώρα να παραδεχτεί η κυβερνητική ηγεσία λάθη και παραλείψεις στη μάχη κατά της Covid-19, να κάνει τους υπολογισμούς από την αρχή, να εφαρμόσει νέα, αξιόπιστη και αποτελεσματική πολιτική. Επιτάξεις αντί μόνιμων προσλήψεων Υπό αυτό το πρίσμα, η κυβέρνηση επιμένει στην άρνηση της διενέργειας μόνιμων προσλήψεων. Σύμφωνα με έγκυρες πληροφορίες, θα αρκεστεί στην επίταξη 100 ιδιωτών γιατρών -αναισθησιολόγοι, πνευμονολόγοι, καρδιολόγοι, γενικοί παθολόγοι- έως τα μέσα της επόμενης εβδομάδας, με τον Γιώργο Γεραπετρίτη να συντάσσει τη σχετική Πράξη Νομοθετικού Περιεχομένου. Ο πρωθυπουργός νωρίτερα, πάντως, έδειξε να αγνοεί την πίεση στο ΕΣΥ ισχυριζόμενος πως ""έμεινε όρθιο"". Προσωπική ευαισθητοποίηση του καθενός O Κ. Μητσοτάκης στην ομιλία του αντικατέστησε την έννοια της ""ατομικής ευθύνης"" με την ""προσωπική ευαισθητοποίηση του καθενός"". Επιβεβαιώνοντας την κριτική ότι η κυβέρνηση έχει ρίξει λευκή πετσέτα, ισχυρίστηκε ότι «είναι καιρός να γίνουμε εμείς οι φύλακες της υγείας μας και της υγείας των γύρω μας». Ανέθεσε δε τη λύση για την ανακοπή της εξάπλωσης του ιού στα χέρια του καταστηματάρχη, του δημάρχου και του ιερέα! Αναπαρήγαγε την επικίνδυνη αντίληψη ότι η πανδημία χτυπά πρωτίστως τους ανεμβολίαστους, ζητώντας από τους βουλευτές να στείλουν το συγκεκριμένο μήνυμα στις περιφέρειές τους. Σε αυτό το φόντο, επιχείρησε να καθησυχάσει τους φορείς της οικονομίας με τη δέσμευση ότι δεν θα υπάρξει άλλο lockdown στη χώρα. Λέξη για την ακρίβεια, μόνο ανάπτυξη Αίσθηση προκάλεσε η επιλογή του Κ. Μητσοτάκη να μην κάνει την παραμικρή νύξη για το ζήτημα της ακρίβειας. Αντιθέτως, επιδίωξε να ξαναγράψει το αφήγημα της επιτυχίας στο μέτωπο της οικονομίας προβλέποντας μεγαλύτερη ανάπτυξη από την πρόβλεψη του 6,1%. Εκτιμά μάλιστα πως η ανεργία αποκλιμακώνεται με γοργούς ρυθμούς. Στον απόηχο του γαλάζιου οδοστρωτήρα σε εργασία και κοινωνική ασφάλιση, υποστήριξε ότι η μείωση των κοινωνικών ανισοτήτων για τη μεγάλη φιλελεύθερη λαϊκή Νέα Δημοκρατία αποτελεί αδιαπραγμάτευτη πολιτική προτεραιότητα! Μήνυμα προς Σταϊκούρα - Οικονόμου Ως μήνυμα προς τους Χρήστο Σταϊκούρα και Γιάννη Οικονόμου ερμηνεύτηκε η πρωθυπουργική αποστροφή ότι ""οι εκλογές θα γίνουν στο τέλος της τετραετίας. Το λέω για να κάνετε τον προγραμματισμό σας"". Υπενθυμίζεται ότι ο υπουργός Οικονομικών αντέδρασε έντονα όταν ο κυβερνητικός εκπρόσωπος θέλησε να διεκδικήσει την ""πατρότητα"" των αποζημιώσεων στους ελαιοπαραγωγούς της Φθιώτιδας. Αμφότεροι έχουν εκλεγεί βουλευτές στη Φθιώτιδα. Καρφί Τζηκαλάγια σε Γεραπετρίτη Τέλος, η υπόθεση που προκάλεσε τη μισή διαγραφή Μπογδάνου ""ηλέκτρισε"" ένα σημείο της συνεδρίασης. ""Δεν σημαίνει ότι επειδή δεν μίλησα παραγράφεται η ιστορία της παράταξης» φέρεται να είπε Ζήσης Τζηκαλάγιας στρέφοντας το βλέμμα προς τον Γιώργο Γεραπετρίτη. Σημειώνεται ότι ο υπουργός Επικρατείας είχε υποστηρίξει προσφάτως ότι ο βουλευτής Καστοριάς, καθώς και η νυν διευθύντρια του Γραφείου του Πρωθυπουργού στη Θεσσαλονίκη Μαρία Αντωνίου δεν παρίσταντο στην ""τελετή μίσους"" στον Γράμμο ""με τη βουλευτική και κομματική τους ιδιότητα"", αλλά ""ως φίλοι και συγγενείς των νεκρών""...  "
avgi.gr,https://www.avgi.gr/editorial/400487_toys-etsoyxe,EDITORIAL, Τους έτσουξε,2021-11-10T07:00:00+02:00,Αυγή Newsroom,"Είναι προφανές ότι η απροειδοποίητη επίσκεψη του Τσίπρα στο Ιπποκράτειο Νοσοκομείο της Θεσσαλονίκης έτσουξε την κυβέρνηση. Και την έτσουξε επειδή της χαλάει το αφήγημα της κανονικότητας στο ΕΣΥ που προσπαθεί να περάσει μέσα από τη λίστα Πέτσα. Έτσι μετά τον απίθανο κυβερνητικό εκπρόσωπο, που προσπάθησε να ρίξει τις ευθύνες για την κατάσταση του ΕΣΥ στην προηγούμενη κυβέρνηση, ο ακόμα πιο απίθανος Μητσοτάκης εξαπέλυσε χθες ολοκληρωτική επίθεση στην αξιωματική αντιπολίτευση για την κυβερνητική αποτυχία, ανικανότητα και παγερή αδιαφορία στην αντιμετώπιση της πανδημίας: ο ΣΥΡΙΖΑ σαμποτάρει τους εμβολιασμούς, ο ΣΥΡΙΖΑ διεξάγει εκστρατεία πανικού, παραπλάνησης και κατατρομοκράτησης για την κατάσταση στα νοσοκομεία. Μόνο που για την κατάσταση στα νοσοκομεία δεν είναι ο ΣΥΡΙΖΑ που φωνάζει. Το υγειονομικό προσωπικό είναι που μιλάει για εφημερίες απελπισίας με 100 ράντζα και για διασωληνωμένους σε κοινά κρεβάτια. Όσο για τους αντιεμβολιαστές, ας τους αναζητήσει στην εκλογική του πελατεία. Σε αυτούς που ξεσήκωνε στα συλλαλητήρια. Στα κανάλια των κουμπάρων του  Άδωνι που σκορπούν ψεκασμένη αντιπροπαγάνδα με χρήματα της λίστας Πέτσα. Και ας δει λίγο την επική αδυναμία του επιτελικού κράτους να κάνει μια σοβαρή καμπάνια για τον εμβολιασμό, πέρα από τις επικοινωνιακές γελοιότητες περί «Επιχειρήσεως Ελευθερία». Ο Κ. Μητσοτάκης διαλύει τη χώρα. Και το μεγάλο του πρόβλημα είναι ότι η χώρα έχει αρχίσει να το καταλαβαίνει. Η στημένη όξυνση είναι το τελευταίο του καταφύγιο. Δεν θα τον οδηγήσει πουθενά."
avgi.gr,https://www.avgi.gr/diethni/400401_panikos-kai-atakta-perioristika-metra-epistrefoyn-stin-eyropi,ΔΙΕΘΝΗ, Κορωνοϊός / Πανικός και άτακτα περιοριστικά μέτρα επιστρέφουν στην Ευρώπη,2021-11-09T08:15:00+02:00,Αργύρης Παναγόπουλος,"Η Γηραιά Ήπειρος φαίνεται να βρίσκεται για άλλη μια φορά στο επίκεντρο της πανδημίας, με τις περισσότερες κυβερνήσεις, αφού προχώρησαν σε μια εύκολη χαλάρωση των όποιων μέτρων την καλοκαιρινή περίοδο, να επιστρέφουν άτακτα και με σχετικό πανικό σε νέους περιορισμούς, γιατί η πτώση των θερμοκρασιών λόγω του χειμώνα και η εορταστική περίοδος των Χριστουγέννων εκτιμάται ότι θα οδηγήσουν σε περαιτέρω έξαρση των κρουσμάτων και αύξηση των θυμάτων φέρνοντας σε μεγάλες δυσκολίες τα συστήματα Υγείας ακόμη και των μεγάλων και ισχυρών χωρών της. Η Ρωσία, η Ουκρανία και η Ελλάδα, από την Ένωση, βρίσκονται αυτή τη στιγμή στη δίνη της διασποράς του ιού, με το 50% των κρουσμάτων παγκοσμίως να καταγράφεται στην Ευρώπη, για να φτάνουν στα 1 εκατομμύρια άτομα κάθε τέσσερις ημέρες. Το γεγονός ότι η επταήμερη αργία στη Ρωσία συνοδεύτηκε με νέα διαδοχικά ρεκόρ κρουσμάτων και θυμάτων, που έφτασαν τις 40.000 και τις 2.000 αντιστοίχως, με τη θνησιμότητα να φτάνει στο 2,81%, ενίσχυσε τους φόβους ότι η χώρα θα αντιμετωπίσει μια νέα εκατόμβη μέχρι τα Χριστούγεννα, αφού μόλις το 34% του πληθυσμού έχει ανοσοποιηθεί, ενώ η στατιστική υπηρεσία της χώρας Rosstat εκτιμά τα θύματα σε 450.000 σε σχέση με τα 250.000 που έχουν καταμετρήσει οι υγειονομικές αρχές. Στη Γερμανία, μετά το ρεκόρ των 201,1 κρουσμάτων ανά 100.000 πληθυσμού την προηγούμενη εβδομάδα, τα τρία κόμματα του μελλοντικού κυβερνητικού συνασπισμού, οι Σοσιαλδημοκράτες, οι Πράσινοι και οι Φιλελεύθεροι, ετοιμάζονταν να προτείνουν χθες το απόγευμα την επαναφορά ορισμένων προληπτικών και περιοριστικών μέτρων προς την κυβέρνηση της Άνγκελα Μέρκελ, με αιχμή τα δωρεάν τεστ, μετά την αποτυχία κατάργησής τους για να αυξηθεί ο αριθμός των εμβολιασμένων. Τα νέα προτεινόμενα μέτρα θα ισχύσουν μετά τη λήξη της κατάστασης επιδημίας εθνικής εμβέλειας στις 25 Νοεμβρίου, αποκλείοντας όμως περιορισμούς από χώρους και δραστηριότητες στους ανεμβολίαστους. Στη Σαξονία πάντως ισχύουν από χθες περιοριστικά μέτρα για τους ανεμβολίαστους, αφού το κρατίδιο έφθασε στα 491,3 κρούσματα ανά 100.000 κατοίκους, με τη FAZ να μιλάει για «lockdown για τους ανεμβολίαστους». Αντίθετα, στη Γαλλία και την Ιταλία ανεμβολίαστοι και πολέμιοι του πιστοποιητικού υγείας συνεχίζουν να διαδηλώνουν στους δρόμους και σε ορισμένες περιπτώσεις με πολλές εντάσεις με τις αστυνομικές δυνάμεις, όπως συνεχίζει να συμβαίνει στην Ιταλία. Στη Γαλλία πραγματοποιήθηκαν το Σάββατο 165 δράσεις με τη συμμετοχή περίπου 30.000 ατόμων, με τους διαδηλωτές στο Παρίσι να ξεπερνούν τις 3.000, ενώ σήμερα το βράδυ αναμένεται διάγγελμα του Προέδρου Εμανουέλ Μακρόν. Στην Ιταλία πραγματοποιήθηκε διαδήλωση τουλάχιστον 8.000 ατόμων στην Τεργέστη και περίπου 4.000 στο Μιλάνο, που κατέληξε σε 115 προσαγωγές, 11 μηνύσεις και 2 αστυνομικά εντάλματα απομάκρυνσης από το Μιλάνο, ενώ πριν από τα Χριστούγεννα θα χορηγείται το εμβόλιο σε 3,2 εκατομμύρια παιδιά 5 έως 11 ετών, μετά την έγκριση του Ευρωπαϊκού Οργανισμού Φαρμάκων (EMA) Στην Αυστρία παρατηρήθηκε ρεκόρ προσέλευσης στα εμβολιαστικά κέντρα μετά την απόφαση υιοθέτησης του πιστοποιητικού υγείας για την είσοδο στους χώρους εστίασης, λιανεμπορίου, ψυχαγωγίας και αθλητισμού, ενώ η είσοδος σε μουσεία και βιβλιοθήκες θα επιτρέπεται μόνο με μάσκες FFP2, στον απόηχο του ρεκόρ των κρουσμάτων στις 10.000 την Παρασκευή και πάνω από τις 8.500 την Κυριακή. Στη Βρετανία τα ημερήσια κρούσματα παραμένουν πάνω από τις 30.000, παρ' όλο που το 79% του πληθυσμού έχει εμβολιαστεί πλήρως και το 87% με την πρώτη δόση, ενισχύοντας τις ανησυχίες για τις αντοχές του συστήματος Υγείας της χώρας, ενώ στο Βέλγιο ο αριθμός των κρουσμάτων αυξήθηκε κατά 10% την προηγούμενη εβδομάδα, για να ξεπεράσει τις 7.000. Η Ιαπωνία πάντως, μετά από δεκαπέντε μήνες, δεν κατέγραψε κανένα νέο θύμα, χάρις στον εμβολιασμό και την χρήση χαπιών εναντίον των βαριών μορφών νόσησης, ενώ οι ΗΠΑ άνοιξαν τα σύνορά τους σε εμβολιασμένους ταξιδιώτες. Ο πρωθυπουργός του κρατιδίου της Θουριγγίας και στέλεχος του Die Linke Μπόντο Ράμελο έλαβε συνολικά 1.200 μηνύματα μίσους, κυρίως από αντιεμβολιαστές και αντικομμουνιστές, όταν ανάρτησε το πιστοποιητικό της τρίτης δόσης του εμβολίου που έκανε. Η Θουριγγία καταγράφει το μεγαλύτερο ποσοστό νοσηλείας σε ΜΕΘ και το δεύτερο σε ποσοστό κρουσμάτων σε όλη τη Γερμανία, με αποτέλεσμα να υπάρχουν μόλις 30 θέσεις ΜΕΘ ελεύθερες σε όλο το κρατίδιο. Ο Ράμελο προειδοποίησε ότι τα κρατίδιο δεν θα μπορεί να περιθάλψει σε ΜΕΘ ανεμβολίαστα κρούσματα και ότι θα πρέπει να μεταφέρονται σε άλλα κρατίδια. «Τα άτομα πρέπει να έχουν βοήθεια, αλλά δεν υπάρχει καμία εγγύηση ότι αυτή η φροντίδα θα παρέχεται στο κρατίδιο παραμονής τους», συμπλήρωσε ο Ράμελο, με δηλώσεις του στο ZDF, υπενθυμίζοντας ότι σε πέντε περιοχές του κρατιδίου καταγράφηκαν περισσότερα από 500 κρούσματα ανά 100.000 κατοίκους."
avgi.gr,https://www.avgi.gr/koinonia/400337_na-epikentrothoyme-stin-ayxisi-ton-emboliasmon-argei-akomi-hapi-tis-pfizer,ΚΟΙΝΩΝΙΑ, Ηλίας Μόσιαλος / Να επικεντρωθούμε στην αύξηση των εμβολιασμών – Αργεί ακόμη το χάπι της Pfizer,2021-11-08T13:11:45+02:00,Αυγή Newsroom,"Την ανάγκη να επικεντρωθεί η προσπάθεια στην αύξηση των εμβολιασμών και ειδικά όσων είναι άνω των 50 ετών, υπογράμμισε ο Ηλίας Μόσιαλος. Μιλώντας στον ΣΚΑΪ, υποστήριξε ότι αν μειωθεί στο μισό ο αριθμός των ανεμβολίαστων στις ηλικίες αυτές, θα μπορούσαν να απομακρυνθούν τα πιο δυσμενή σενάρια σχετικά με την πορεία της πανδημίας. Επισήμανε ακόμη ότι μια επιπλέον σημαντική προϋπόθεση είναι να προχωρήσει και η τρίτη  δόση του εμβολίου, πάλι κυρίως στις ίδιες ηλικιακές ομάδες. Ο καθηγητής πολιτικής της Υγείας εξέφρασε την πεποίθηση ότι η συντριπτική πλειοψηφία των πολιτών που δεν έχουν ακόμη εμβολιαστεί, δεν είναι αρνητές της πανδημίας ή των εμβολίων και συνεπώς χρειάζεται περισσότερη εξήγηση και ενημέρωση για να πειστούν.  Για την έξαρση της πανδημίας στη χώρα μας, ανέφερε ότι οφείλεται στο γεγονός πως ένας στους τέσσερις πολίτες είναι ανεμβολίαστος και περίπου μισό εκατομμύριο είναι πολίτες άνω των 60, κάτι που ανησυχεί ιδιαίτερα τους ειδικούς. Σε ερώτηση για την πιθανότητα lockdown απάντησε είναι καλύτερο να μην συζητάμε τώρα για τις έσχατες λύσεις και να εξηγήσουμε στους ανεμβολίαστους τα οφέλη του εμβολιασμού για να πειστούν. Αναφερόμενος στα mRNA εμβόλια των εταιριών Pfizer και Moderna, επισήμανε πως δεν υπάρχουν αναφορές για θανάτους. Πρόσθεσε δε χαρακτηριστικά πως εάν υπήρχαν, θα είχε γίνει γνωστό από τα διεθνή ΜΜΕ και οι οργανωμένοι αντιεμβολιαστές θα «βομβάρδιζαν» πρωί, μεσημέρι, βράδυ με αυτές τις ειδήσεις. Αντίθετα, πρόσθεσε καταγράφονται εκατομμύρια νεκροί σε όλο τον κόσμο από τον κορωνοϊό. Απευθύνθηκε ιδιαίτερα στους ηλικιωμένους ανεμβολίαστους πολίτες λέγοντάς ότι είτε θα επιλέξουν το ασφαλές εμβόλιο, είτε θα ακολουθήσουν μια επιλογή που μπορεί να τους οδηγήσει σε μακροχρόνια προβλήματα και ίσως και στο θάνατο. Για το χάπι της Pfizer που φαίνεται πως μειώνει τον κίνδυνο θανάτου κατά 90%, ο κ. Μόσιαλος τόνισε ότι δεν υπάρχει καμία αμφιβολία πως θα βοηθήσει πάρα πολύ, αλλά αυτή την ώρα δεν αποτελεί απάντηση γιατί δεν θα είναι διαθέσιμο μέχρι να τελειώσει η χειμερινή περίοδος. Τις επόμενες εβδομάδες στη χώρα μας θα φτάσουν περί τα 2.000 μονοκλωνικά αντισώματα και μερικές χιλιάδες χάπια της Merck που μειώνουν κατά 50% την πιθανότητα θανάτου. «Το χάπι της Pfizer που θα μας έρθει μάλλον σε μεγάλες ποσότητες μετά το καλοκαίρι, θα βοηθήσει πάρα πολύ, δεν υπάρχει καμία αμφιβολία σε αυτό. Αλλά ας δούμε λίγο τα εμβόλια αυτή τη στιγμή. Τα εμβόλια μειώνουν την πιθανότητα να βρεθείς στη ΜΕΘ ή να νοσήσεις από σοβαρή λοίμωξη όχι κατά 50% όπως είναι το χάπι της Merck αλλά κατά 96% - 97%. Και όπως σας είπα δεν έχουν αναφερθεί πλέον παρενέργειες όπως αρχικά είχαν αναφερθεί για δύο άλλους τύπους εμβολίων που δεν τους χρησιμοποιούμε αυτή τη στιγμή στη χώρα μας», τόνισε χαρακτηριστικά. "
avgi.gr,https://www.avgi.gr/diethni/400239_i-astynomia-apagoreyse-tin-eisodo-stin-kentriki-plateia-tis-tergestis,ΔΙΕΘΝΗ, Ιταλία-Κινητοποιήσεις αντιεμβολιαστών / Η αστυνομία απαγόρευσε την είσοδο στην κεντρική πλατεία της Τεργέστης,2021-11-06T22:04:48+02:00,Αυγή Newsroom,"Οκτώ χιλιάδες άνθρωποι συμμετείχαν στην κινητοποίηση των αντιεμβολιαστών και επικριτών του «πράσινου πάσου εμβολιασμένου», σήμερα στην Τεργέστη. Οι αστυνομικές αρχές εφάρμοσαν για πρώτη φορά την απόφαση του δημάρχου Ρομπέρτο Ντιπιάτσα και δεν επέτρεψαν στους διαδηλωτές να εισέλθουν στην κεντρική πλατεία της πόλης, την Πιάτσα Ουνιτά ντ΄Ιτάλια, αφιερωμένη στην ενότητα της Ιταλίας. Οι αστυνομικοί απέκρουσαν τους διαδηλωτές. Όπως μεταδίδουν τα μέσα ενημέρωσης, οι αστυνομικοί που ήταν παρόντες «ύψωσαν τα γκλοπ τους χωρίς όμως να τα χρησιμοποιήσουν». Βάσει της απόφασης του δημάρχου, εξαιτίας και της έξαρσης των κρουσμάτων κορονοϊού στην πόλη, οι διαδηλώσεις στην Πλατεία Ουνιτά ντ' Ιτάλια απαγορεύονται μέχρι το τέλος του χρόνου. Ελάχιστοι συμμετέχοντες στην κινητοποίηση φορούσαν μάσκα και, ουσιαστικά, δεν τηρήθηκαν οι αποστάσεις ασφαλείας. Στο Μιλάνο, δε, οι αντιεμβολιαστές άλλαξαν απροειδοποίητα την κατεύθυνση της πορείας που είχε συμφωνηθεί με την διεύθυνση της αστυνομίας, και μπλόκαραν την κίνηση σε κεντρικά σημεία της ιταλικής συμπρωτεύουσας. Μέχρι τώρα δεν σημειώθηκαν συγκρούσεις με την αστυνομία και τους καραμπινιέρους, αλλά μια μικρή ομάδα διαδηλωτών έσπρωξε και προπηλάκισε δημοσιογράφο και οπερατέρ της ιταλικής διαδικτυακής ειδησεογραφικής πύλης Fanpage."
avgi.gr,https://www.avgi.gr/editorial/400059_ithos-kai-i-poiotita-toy-k-mitsotaki,EDITORIAL, Το ήθος και η ποιότητα του Κ. Μητσοτάκη,2021-11-05T07:00:00+02:00,Αυγή Newsroom,"Είναι εξαιρετικά ενδεικτικός για το ήθος και την πολιτική ποιότητα του Κ. Μητσοτάκη ο τρόπος με τον οποίο αναφέρθηκε, στην τηλεοπτική του συνέντευξη, στο θέμα των μέτρων στις εκκλησίες. Ο Τσίπρας δεν έχει θρησκευτικό συναίσθημα, δεν έχει πάει να ανάψει ένα κερί, είπε ο πρωθυπουργός, που όλοι ξέρουμε ότι ανάμεσα στα ντιλς για τη ΔΕΗ και το ταμείο ανάκαμψης τρέχει στις εκκλησίες και ανάβει κεράκια. Ομολόγησε έτσι ότι η απόφαση να λειτουργούν οι εκκλησίες χωρίς μέτρα ελήφθη όχι με επιστημονικά κριτήρια, αλλά με όρους θρησκευτικού συναισθήματος. Και μάλιστα όχι του θρησκευτικού συναισθήματος γενικώς -γιατί υπάρχουν άνθρωποι με θρησκευτικό συναίσθημα που είναι ορθολογικοί και σοβαροί στα θέματα της πανδημίας-, αλλά του θρησκευτικού συναισθήματος που αντιτίθεται στον εμβολιασμό και τα μέτρα προστασίας. Καπηλεία λοιπόν. Με 6.000 κρούσματα τη μέρα και τα νοσοκομεία στο φουλ, ο πρωθυπουργός των φαντς και του αντιλαϊκισμού κλείνει το μάτι στη σκληρή βάση των αντιεμβολιαστών και κατηγορεί κι από πάνω τον Τσίπρα ότι δεν είναι καλός χριστιανός. Αλλά, την ίδια στιγμή, υποστηρίζει επίσης ότι μέτρα στις εκκλησίες δεν μπορούν να εφαρμοστούν για αντικειμενικούς λόγους: δεν μπορεί να κάθεται κάποιος να ελέγχει στην πόρτα, ενώ στο κατάστημα μπορεί. Επιτελικότατο. Έτσι λοιπόν ο πρωθυπουργός καταλήγει να κάνει τον βλάκα σε ώρα υψηλής ακροαματικότητας, για να δικαιολογεί την πολιτική του στις εκκλησίες και τα χάδια στους αντιεμβολιαστές. Ήθος και πολιτική ποιότητα είπαμε;"
avgi.gr,https://www.avgi.gr/politiki/399988_koronobaterlo-tis-dysis-kai-i-ekdikisi-toy-ippokrati,ΠΟΛΙΤΙΚΗ, Το κορωνοβατερλώ της Δύσης και η εκδίκηση του Ιπποκράτη,2021-11-04T08:50:00+02:00,,"Σαν ""απόδειξη"" της επιστημονικής και ιατρικής υπεροχής της Δύσης έπεσε η είδηση ότι η Ευρώπη ήταν η μόνη ήπειρος που τις τελευταίες βδομάδες, αντί να υποχωρεί, η πανδημία γινόταν επιθετικότερη. Όσο για τις ΗΠΑ των περίπου τριακοσίων τριάντα εκατομμυρίων κατοίκων, όλον τον Σεπτέμβριο και Οκτώβριο ο αριθμός ημερησίων θυμάτων ήταν σταθερά πολύ μεγαλύτερος από αυτόν των Ινδιών, των πάνω από ένα δισεκατομμύριο κατοίκων (βέβαια, μπορεί να υπάρχουν εύλογες υποψίες ότι δεν καταμετρούνται όλοι οι θάνατοι, αλλά η πτώση των αριθμών θανάτων από την εποχή της ακμής της επιδημίας στην αρχή του έτους είναι πολύ πιο απότομη από ό,τι συνέβη στις ΗΠΑ, στη Γαλλία και στην Ελλάδα). Στην Ινδονησία, από τον Αύγουστο, που είχε πάνω από χίλια πεντακόσια ημερήσια θύματα και που είναι και ο μήνας που άρχισε να χρησιμοποιείται και επίσημα μια θεραπεία με βάση την ιβερμεκτίνη, ο αριθμός ημερησίων θυμάτων έπεσε τον Οκτώβριο σταθερά σε κάτω από εκατό και πρόσφατα κάτω από πενήντα. Στη φτωχή Βολιβία, με ίσο πληθυσμό με την Ελλάδα και χαμηλότερο ποσοστό εμβολιασμένων παρά τις προσπάθειες της πολύ πιο φτωχής αυτής χώρας να εμβολιάσει τον πληθυσμό της, ο αριθμός των ημερησίων θυμάτων έπεσε, από περίπου πάνω από πενήντα πριν από λίγους μήνες, τον Οκτώβριο σε κάτω από δέκα. Μήπως αυτή η πανωλεθρία της Δύσης οφείλεται σε κάποια συνωμοσία; Για τα μάτια των φαρμακευτικών εταιρειών Τα πράγματα, νομίζω, είναι πολύ πιο απλά: Ενώ στις περισσότερες χώρες της Δύσης, παρά τα lockdown και τους εμβολιασμούς, η πανδημία δυσκολεύεται να υποχωρήσει σταθερά, σε πολλές χώρες του τρίτου κόσμου έχουμε θεαματική υποχώρηση. Αν δούμε τi πολιτική εφαρμόζεται στις διάφορες χώρες της Δύσης, από τη μία, και του τρίτου κόσμου, από την άλλη, βλέπουμε ότι κυρίως στη Δύση εφαρμόζεται το δόγμα της μονοκαλλιέργειας των εμβολιασμών και της άποψης ότι ""δεν υπάρχουν θεραπείες για τον κορωνοϊό"" (τουλάχιστον μέχρι να βγουν και να επιτραπούν για λόγους ""έκτακτης ανάγκης"", τα διάφορα πανάκριβα φάρμακα που ετοιμάζουν οι μεγάλες φαρμακευτικές της Δύσης). Με αυστηρές προειδοποιήσεις από τον ΠΟΥ και τους οργανισμούς φαρμάκων της Ευρωπαϊκής Ένωσης και των ΗΠΑ και συχνά με τη συνενοχή των ιατρικών συλλόγων, οι γιατροί εμποδίζονται να προσπαθήσουν να γιατρέψουν τους αρρώστους τους με παλιά ακίνδυνα φάρμακα, με απειλή -σε κάποιες περιπτώσεις- να χάσουν την άδεια επαγγέλματος αν επιμένουν να το κάνουν. Σε πολλές χώρες του τρίτου κόσμου και στην Τσεχία και τη Σλοβακία, για διάφορους λόγους, δεν επιβλήθηκε αυτή η γραμμή και επιτράπηκε στους γιατρούς να γιατρέψουν με την ιβερμεκτίνη. Η χρήση της ακίνδυνης σε σωστές δόσεις Ιβερμεκτίνης επέτρεψε και το θαύμα των Ινδιών και της Ινδονησίας και την προστασία των αδύνατων νοσοκομειακών δομών αυτών των χωρών, αλλά όχι μόνο η χρήση της ιβερμεκτίνης. Πολλοί γιατροί σε χώρες του τρίτου κόσμου δεν το έβαζαν κάτω, δεν υπάκουαν στις ""άνωθεν εντολές"" τού ΠΟΥ και προσπαθούσαν με όσα μέσα διέθεταν, από παραδοσιακά βότανα μέχρι ιβερμεκτίνη, κολχικίνη, υδροχλωροκίνη κ.λπ., να θεραπεύσουν τους αρρώστους τους, συχνά με επιτυχία. Δηλαδή προτίμησαν να ακολουθήσουν τις προτροπές του Ιπποκράτη, πράγμα που το επίσημο δόγμα του ΠΟΥ και των φαρμακευτικών εταιρειών δεν επέτρεψε στην Ευρώπη και στις ΗΠΑ. Στην ουσία, παίχτηκε ένα παιχνίδι σύγκρουσης μεταξύ του δόγματος καπιταλιστικής και τεχνοκρατικής λογικής, ότι αναγκαία και ικανή συνθήκη είναι μόνο ο καθολικός εμβολιασμός, και της επίμονης και ανοιχτόμυαλης εξάσκησης της πραγματικής ιατρικής. Σίγουρα η ύπαρξη εμβολίων εναντίον της επιδημίας βοήθησε στη μερική αναχαίτισή της, αλλά η θεωρία ότι ο καθολικός εμβολιασμός και μόνο αυτός είναι η αναγκαία και ικανή συνθήκη για την αντιμετώπιση της νόσου οδήγησε στην τραγική αποτυχία της αυταρχικής τεχνοκρατικής πολιτικής που εφαρμόστηκε στη Δύση για τα μάτια των φαρμακευτικών εταιρειών και των πιο στενόμυαλων ""επιστημόνων"" του τομέα Υγείας. Η υποστήριξη των παλιών επιτυχημένων φαρμάκων από φανατικούς αντιεμβολιαστές και από δεξιές αντιδραστικές οργανώσεις οδήγησε, με την ηλίθια και επικίνδυνη λογική ότι ""ό,τι λέει ο αντίπαλός μου είναι λάθος"", ένα μεγάλο κομμάτι της ευρωπαϊκής Αριστεράς να λειτουργήσει σαν η αριστερή ρόδα στο αμάξι της προπαγάνδας των καπιταλιστικών φαρμακευτικών βιομηχανιών. Ο Ιπποκράτης και η Αριστερά Τα δεδομένα έδειξαν την υπεροχή του Ιπποκράτη απέναντι στους μαθητευόμενους μάγους της Δύσης. Το καθήκον της Αριστεράς είναι να στρατευτεί με την πλευρά του Ιπποκράτη, έστω κι αν αυτό ενοχλήσει ένα κομμάτι προοδευτικών  διανοουμένων με τυφλή πίστη στην τεχνοκρατική αντιμετώπιση όλων των προβλημάτων (τέτοια νοοτροπία είχε προσκολλήσει στο παρελθόν μεγάλο κομμάτι της Αριστεράς στην υποστήριξη της ""ειρηνικής χρήσης της ατομικής ενέργειας"" και για κάποιο κομμάτι της ακόμα και μετά το Τσερνομπίλ). Η αντίσταση εναντίον της  αποτυχημένης και επικίνδυνης επίσημης πολιτικής της Δύσης στο θέμα του κορωνοϊού είναι ένα επείγον καθήκον για τις προοδευτικές δυνάμεις, γιατί αν δεν το κάνουν έγκαιρα, οι συνέπειες μπορεί να αποδειχθούν καταστροφικές. * Ο Δημήτρης Σκαρπαλέζος δίδασκε μαθηματικά στο Πανεπιστήμιο Παρίσι 7  "
avgi.gr,https://www.avgi.gr/editorial/399975_zito-ta-metra-zito-i-thriskeia,EDITORIAL," Ζήτω τα μέτρα, ζήτω η θρησκεία...",2021-11-04T07:00:00+02:00,Αυγή Newsroom,"Η κυβέρνηση εξαιρεί την Εκκλησία από τα πρόσφατα μέτρα για την πανδημία. Εκεί που για οπουδήποτε αλλού απαιτούνται rapid test για τους ανεμβολίαστους, στις εκκλησίες δεν απαιτείται τίποτα. Εκατοντάδες ανεμβολίαστοι ηλικιωμένοι μπορούν να μαζεύονται στις λειτουργίες χωρίς περιορισμό. Και οι υπουργοί υπερθεματίζουν: Οι παρεμβάσεις για τους ανεμβολίαστους είναι ανεφάρμοστες στην Εκκλησία γιατί σεβόμαστε την αξία της θρησκείας, δήλωσε χθες ο Άδωνις Γεωργιάδης. Η άσκηση της θρησκευτικής λατρείας εξαιρέθηκε από τα μέτρα ως αναγκαία και βασική δραστηριότητα, είπε ο Μ. Βορίδης. Το να πάει κάποιος στην εκκλησία είναι πιο αναγκαίο από το να πάει να ψωνίσει ρούχα, είπε ο Στ. Πέτσας. Η εστίαση κολλάει περισσότερο από την εκκλησία, είπε ο υπουργός Υγείας. Επί της ουσίας, η κυβέρνηση στέλνει μήνυμα στους σκληρούς αντιεμβολιαστές της Εκκλησίας και στη μαζική οπισθοδρομική τους βάση, ότι δεν πρόκειται να πειράξει τίποτα σε αυτόν τον χώρο. Και αυτό είναι ένα μήνυμα πολιτικό: σας καταλαβαίνουμε, είμαστε δικοί σας, συνεχίστε ανενόχλητοι να αγνοείτε τα υγειονομικά μέτρα και να λέτε ότι οι εμβολιασμοί είναι του διαβόλου. Κανείς δεν θα σας ενοχλήσει. Συνοψίζοντας: η κυβέρνηση παίρνει παντού μέτρα διαχωρισμού για τους ανεμβολίαστους, με το επιχείρημα ότι έτσι τους παρακινεί να εμβολιαστούν. Αλλά αφήνει ανενόχλητους τους ανεμβολίαστους που παίρνει υπό την προστασία της η Εκκλησία. Περιμένοντας προφανώς να εισπράξει και τα ανάλογα πολιτικά οφέλη. Κατά τα άλλα, είναι ο ΣΥΡΙΖΑ που χαϊδολογάει τους αντιεμβολιαστές."
avgi.gr,https://www.avgi.gr/gallery/podcasts/399921_kleinei-mati-stoys-antiemboliastes-i-kybernisi-mitsotaki,,,,,
avgi.gr,https://www.avgi.gr/politiki/399795_min-anisyheite,ΠΟΛΙΤΙΚΗ, Μην ανησυχείτε!,2021-11-02T10:05:00+02:00,Θανάσης Καρτερός,"Μην ανησυχείτε! Μπορεί να πηγαίνουμε στον γκρεμό με πάνω από 5.000 κρούσματα τη μέρα, η πανδημία να τρέχει στον διάδρομο απογείωσης χωρίς κανένα εμπόδιο, αλλά στο Μαξίμου γίνονται έκτακτες συσκέψεις. Ο συνταγματολόγος της ψυχής μας, ο διευθυντής του ΣΕΒ και ο υπουργός του απάνθρωπου κρατούν στα χέρια τους την υγεία σας. Και τη ζωή σας. Και τη ζωή της οικογένειάς σας. Μην ανησυχείτε! Μπορεί οι ΜΕΘ να έχουν φρακάρει, τα νοσοκομεία να έχουν μετατραπεί σε τρελαμένα νοσηλευτήρια της κόβιντ, χιλιάδες σοβαρά ασθενείς να ρίχνονται στον Καιάδα αβοήθητοι, το ΕΣΥ να έχει γονατίσει χωρίς καμιά στήριξη στη μάχη της πανδημίας, αλλά έχουμε υπουργό Υγείας που αποτελεί εγγύηση ότι όλα θα πάνε καλά. Γιατί ξέρει τα δέοντα, ως ειδικός στη φαιά πανούκλα. Μην ανησυχείτε! Μπορεί η κοινωνία να είναι όμηρος της ανεμελιάς, της προχειρότητας, της εγκληματικής προσήλωσης στον θεό του κέρδους, αλλά υπάρχει ελπίς. Διότι υπάρχει ο Μητσοτάκης, που με τη ρομφαία του κατανίκησε το κακό ως Μωυσής, αν θυμάστε. Με την ίδια ρομφαία θα το νικήσει και πάλι, έστω κι αν πέσουν θύματα μερικές χιλιάδες ακόμα ανυποψίαστοι συμπολίτες μας. Μην ανησυχείτε! Μπορεί η μισή Ελλάδα να μην έχει εμβολιαστεί, υπουργοί και βουλευτές της πλειοψηφίας να κλείνουν πονηρά το μάτι στους αντιεμβολιαστές, κανάλια που κηρύσσουν πόλεμο στα εμβόλια να χρηματοδοτούνται από το κράτος, παπάδες και δεσποτάδες που ταυτίζουν το εμβόλιο με τον Σατανά να πληρώνονται από το κράτος. Αλλά έχουμε τον λόγο Κεραμέως και τη ράβδο Θεοδωρικάκου. Μην ανησυχείτε. Μπορεί ο γείτονας να πέθανε διασωληνωμένος εκτός ΜΕΘ, ο άλλος γείτονας να πέθανε εκτός νοσοκομείου, χιλιάδες να βολοδέρνουν στην αρρώστια, εκατομμύρια να βολοδέρνουν στην ανασφάλεια, αλλά έχουμε τον Άδωνι. Τον αυτουργό του λουκέτου σε νοσοκομεία, των απολύσεων στο ΕΣΥ, των διοδίων στα εξωτερικά ιατρεία. Έρχεται συνεπώς η ανοσία οικονομίας και αγέλης. Μην ανησυχείτε! Η πρόταση Τσίπρα για μια κοινής αποδοχής επιτροπή, που θα διαχειρίζεται τα της πανδημίας και θα την ακούνε οι πάντες, αποκάλυψε το δόλιο σχέδιο: Να αντιμετωπίσουμε όλοι μαζί, κόμματα και κοινωνία, την πανδημία, για να υπονομευτεί αριστεία του Μητσοτάκη. Με την οποία δύσκολα ζει κανείς, αλλά, όπως αποδείχτηκε, εύκολα πεθαίνει...  "
avgi.gr,https://www.avgi.gr/politiki/399605_episimanseis,ΠΟΛΙΤΙΚΗ, Επισημάνσεις,2021-11-01T09:10:00+02:00,Άγγελος Τσέκερης,"Ναι, ρε παιδιά, έριξαν 36 σφαίρες αμυνόμενοι. Τι σας φαίνεται παράξενο; Ο Πρέκας, στη σκηνή που υπερασπίζεται το οχυρό, ρίχνει περισσότερες. Ενδεχομένως όχι σε τρεις άοπλους ανήλικους, αλλά ας μην κολλάμε σε λεπτομέρειες. Άλλωστε όλοι οι επικίνδυνοι κακοποιοί από άοπλοι ανήλικοι ξεκινάνε. Τι θέλατε δηλαδή, να τους αφήσει η αστυνομία να μεγαλώσουν, να έχουμε χειρότερα; Και αντί να τους πείτε μπράβο που αγνόησαν τις εντολές του κέντρου και ρίχτηκαν στη μάχη, τους κατηγορείτε κιόλας. Αλλά τον συνταγματάρχη Δαβάκη, που έκανε το ίδιο στην Αλβανία και όρμησε να πετάξει τους Ιταλούς στη θάλασσα, τον αποθεώνετε. Γιατί δεν θέλετε μάχιμη αστυνομία. Αυτή είναι η πραγματική αλήθεια. Θέλετε αστυνομία αναποτελεσματική, που να πυροβολάει τα λάστιχα και να πετυχαίνει τα λάστιχα. Και περιμένετε έτσι να αντιμετωπίσουμε τη μάστιγα των Ρομά, που διαπράττουν ένα σωρό πλημμελήματα. Τα έχουν πει αυτά ο Τζήμερος και ο Χίτλερ, αλλά πέσατε οι λαϊκιστές να τους φάτε. Εμείς πάντως τους πιστεύουμε τους αστυνομικούς ότι κινδύνευσαν. Αν εξαιρέσουμε το γεγονός ότι δεν υπήρχε εικοσάχρονος σεσημασμένος, ότι δεν οδηγούσε το αυτοκίνητο και ότι δήλωσαν επτά τραυματίες ενώ δεν είχαν κανέναν, τι λόγο έχουμε να αμφισβητήσουμε την αξιοπιστία τους; Επίσης έχουμε και τα ΜΑΤ που σπάνε τζαμαρίες καταστημάτων για να προστατεύσουν τις περιουσίες των πολιτών. Δεν φταίει ο ματατζής. Του είπε ο επικεφαλής, άντε, παιδί μου, να χτυπήσεις καμία ζαμπονοτυρόπιτα και πήρε την εντολή κατά γράμμα. Και στο κάτω - κάτω, τι δουλειά είχε το μαγαζί δώδεκα η ώρα το μεσημέρι στα Εξάρχεια; Ας μην κρίνουμε ολόκληρο το σώμα από έναν. Οι άλλοι κάνανε ευσυνείδητα τη δουλειά τους, κλωτσώντας στη μούρη ανθρώπους που είχαν ήδη ακινητοποιήσει στο οδόστρωμα. Επίσης είναι πολύ καλά εκπαιδευμένοι στις χριστοπαναγίες. Γι’ αυτό άλλωστε είδε η Παναγία τον Θεοδωρικάκο και δάκρυσε. Με λαμπρότητα και υπερηφάνεια εορτάστηκε στη Θεσσαλονίκη η 28η Οκτωβρίου. Ώστε να δείξουμε στους εχθρούς του Έθνους τι μπορούμε να καταφέρουμε ανεμβολίαστοι, χωρίς μάσκες και στριμωγμένοι ο ένας πάνω στον άλλον, σε καιρό πανδημίας. Χρειαζόταν και ένα σμήνος ψεκαστικών στην παρέλαση. Κρίμα που δεν το σκέφτηκε κανείς. Και τον πιλότο να στέλνει μηνύματα εθνικής υπερηφάνειας στον Μπιλ Γκέιτς. Ότι αυτή εδώ η ιερή Γη, ήταν, είναι και θα παραμείνει επίπεδη. Ούτε στη δοξολογία του Αγίου Δημητρίου φόραγε ο κόσμος μάσκες, αλλά εκεί τουλάχιστον τους ραντίζανε με αγιασμό. Δεν πειράζει, σε δεκαπέντε μέρες που θα διασωληνώνουν ανθρώπους σε ράντζα, θα βγει ο Μητσοτάκης και θα τα ρίχνει στον ΣΥΡΙΖΑ. Ότι χαϊδεύει τους αντιεμβολιαστές, ότι δέχεται το ρίσκο, ότι χρέωσε τη χώρα 200 δισ. και τέτοια. Και ότι μπερδεύει τη Λέσβο με τη Μυτιλήνη. Ο Πλεύρης πάντως δήλωσε ότι βαρέθηκε και δεν πρόκειται να πάρει κανένα μέτρο. Λογικό. Υπάρχουν μπάτσοι που τους πάνε για ανθρωποκτονία από πρόθεση με ενδεχόμενο δόλο και αντί να τους υπερασπίζεται κάθεται και ασχολείται με τα πιστοποιητικά εμβολιασμού στα ουζερί. Μεγαλείο ψυχής από τον Μητσοτάκη, προς τιμήν της Φώφης Γεννηματά εξήγγειλε ένα πακέτο προληπτικών εξετάσεων για γυναίκες το οποίο είχε εξαγγείλει και πέρσι. Και για το οποίο η Φώφη Γεννηματά του είχε πει ότι δεν προσφέρεται για πολιτική εκμετάλλευση, γιατί το έχει υλοποιήσει ο ΣΥΡΙΖΑ από το 2017. Δεν πειράζει όμως, οι πολιτικοί που απεχθάνονται τον λαϊκισμό και τα παιχνίδια των φτηνών εντυπώσεων δεν σκαλώνουν σε τέτοιες λεπτομέρειες.  "
avgi.gr,https://www.avgi.gr/diethni/399646_oi-lyseis-sas-einai-problima,ΔΙΕΘΝΗ, Σύνοδος G20 / Οι λύσεις σας είναι το πρόβλημα,2021-10-31T14:30:00+02:00,Αργύρης Παναγόπουλος,"Η σύνοδος κορυφής της G20, που ολοκληρώνεται σήμερα στη Ρώμη, χωρίς την παρουσία σημαντικών αρχηγών κρατών, όπως της Ρωσίας και της Κίνας, έδειξε τις μεγάλες αντιθέσεις που υπάρχουν στον πλανήτη μας, που βγαίνοντας από την πανδημία θα πρέπει να αντιμετωπίσει χωρίς καθυστερήσεις την κλιματική αλλαγή. Στη σύνοδο συμμετέχουν οι πρόεδροι της Ευρωπαϊκής Επιτροπής, Ούρσουλα Φον Ντερ Λάιεν, και του Ευρωπαϊκού Συμβουλίου, Σαρλ Μισέλ. Οι ηγέτες της G20, που θα ολοκληρώσουν σήμερα τις συναντήσεις τους, αντιμετώπισαν τέσσερα βασικά θέματα, την κατάσταση της πανδημίας, με έμφαση στο θέμα των εμβολίων στον κόσμο, την κλιματική κρίση, την ανάκαμψη της παγκόσμιας οικονομίας μετά την πανδημία και το Αφγανιστάν. Η G20 υποστηρίζει ότι στόχος της είναι να μειωθούν οι παγκόσμιες ανισότητες, που έγιναν ακόμη πιο εμφανείς από την υγειονομική κρίση, αναζητώντας τρόπους για την προστασία των πιο ευάλωτων τμημάτων του πληθυσμού, των γυνικών, των νέων και των επισφαλώς εργαζομένων, εστιάζοντας σε θέματα όπως η πρόσβαση στην εκπαίδευση, οι ανισότητες και οι ευκαιρίες, και οι συνθήκες διαβίωσης στις διάφορες χώρες. Το θέμα των εμβολίων αναδείχθηκε από ορισμένους ηγέτες σε ένα από τα πιο επίμαχα της εποχής μας, γιατί υπάρχουν χώρες που έχουν φτάσει ήδη σε υψηλά ποσοστά ανοσοποιημένων πληθυσμών και μεγάλες περιοχές του κόσμου όπου, αντίθετα, μόνο λίγες ομάδες έχουν εμβολιαστεί. Ο Αμερικανός Πρόεδρος Τζο Μπάιντεν πραγματοποιεί το δεύτερο ταξίδι του στο εξωτερικό μετά την ανάληψη της προεδρίας και το πρώτο μετά την ήττα στο Αφγανιστάν και την ένταση με τη Γαλλία, ενώ τον συνοδεύουν πλήθος ερωτήματα σχετικά με το εάν οι ΗΠΑ θα καταφέρουν να πετύχουν τους στόχους τους για την κλιματική αλλαγή. Συνάντηση Μπάιντεν - Μακρόν Ο Τζο Μπάιντεν συνάντησε τον Πάπα την Παρασκευή και τον Μάριο Ντράγκι, ενώ αργότερα συνάντησε και τον Γάλλο Πρόεδρο Εμανουέλ Μακρόν, με το θέμα της πώλησης των αμερικανικών πυρηνικών υποβρυχίων στην Αυστραλία να επισκιάζει αρκετά το κλίμα. Ο Πάπας αναφέρθηκε στις «ασυμμετρίες» ανάμεσα στις χώρες στη μετά την πανδημία εποχή, γιατί θα πρέπει να αντιμετωπιστούν οι νέες οικονομικές, κοινωνικές και πολιτικές ανισότητες, ενώ ο Μπάιντεν φαίνεται ότι βρήκε στον Ντράγκι έναν πιστό σύμμαχο για τις προτεραιότητες που θα πρέπει να τεθούν στα θέματα της υγείας και του κλίματος. Η συνάντηση Μπάιντεν και Μακρόν εστιάστηκε στα θέματα της σταθερότητας και ασφάλειας του Σαχέλ, τη συνεργασία στον Ινδικό και Ειρηνικό Ωκεανό και την πιθανή ενίσχυση της άμυνας της Ευρώπης, που για τον Μακρόν θα είναι συμπληρωματική ως προς το ΝΑΤΟ. Από τη Ρώμη ώς τη Γλασκώβη οι λύσεις σας είναι το πρόβλημα Με την αίσθηση ότι «από τη Ρώμη ώς τη Γλασκώβη οι λύσεις σας είναι το πρόβλημα», οι εκδηλώσεις εναντίον της G20 ξεκίνησαν την Παρασκευή με τους χορούς, την αποχή και την πορεία των μαθητών και των φοιτητών. Το Σάββατο συνεχίστηκαν με την ενωτική πορεία από τις Πυραμίδες έως το Στόμα της Αλήθειας στις όχθες του Τίβερη, ενώ από τη Φλωρεντία έφτασαν με 10 πούλμαν οι 442 εργάτες της GNK που απολύθηκαν με μέιλ. Πανταχού παρόντες ήταν απολυμένοι από μια σειρά μεγάλες και μικρές εταιρείες, από την Alitalia και τη Whirlpool έως την TextPrint και την FedEx. Ιδιαίτερη αίσθηση προκάλεσαν οι ακτιβιστές της Κοινωνίας της Φροντίδας (SDC). Την Κυριακή θα πραγματοποιηθεί η εθνική γενική συνέλευση των κινημάτων στο θέατρο Γκαρμπατέλα, που θα ολοκληρωθεί νωρίς το απόγευμα. Στη Ρώμη έφτασαν από 30 ιταλικές πόλεις ακτιβιστές των Fridays For Future, που συμμετείχαν σε εκδηλώσεις μέσα στο Climate Camp, ενώ δεν έλειψαν και οι ανυπάκουοι της Extinction Rebellion. Η «σύγκλιση» αποτέλεσε το κοινό σύνθημα του ανάποδου κόσμου που συγκεντρώθηκε για τρεις ημέρες στη Ρώμη, συμπεριλαμβάνοντας το κίνημα Fridays For Future, φοιτητές, επισφαλώς εργαζόμενους, εργαζόμενους και εργάτες. Από τις διαδηλώσεις δεν μπορούσε να λείψει το ιστορικό συνδικάτο εργατών μετάλλου FIOM CGIL και του τομέα της Παιδείας του μεγαλύτερου ιταλικού συνδικάτου FLC CGIL. Οι νέοι που αγωνίζονται εναντίον της κλιματικής αλλαγής υπογράμμισαν την ανάγκη εγκατάλειψης του άνθρακα και των κερδοσκοπικών συμβολαίων ρύπου του άνθρακα. Ομόφωνα όλες οι οργανώσεις που συμμετέχουν στις διαδηλώσεις και τις εκδηλώσεις κατά της G20 ζήτησαν τη διαγραφή των χρεών των φτωχών χωρών για να προχωρήσουν με μεγαλύτερη ευκολία στην πράσινη μετάβαση. Μια «Γένοβα» στο κέντρο της Ρώμης Μια μεγάλη «κόκκινη ζώνη» 10 τετραγωνικών χιλιομέτρων α λα Γένοβα περικλείει τη συνοικία Eur, το λίκνο της φασιστικής αρχιτεκτονικής, λίγο έξω από το κέντρο της Ρώμης, όπου πραγματοποιείται η G20. Η κυβέρνηση δεν έδειξε να φοβάται επιθέσεις από φασίστες και αντιεμβολιαστές. Στο στόχαστρό της θα είναι οι συνήθεις ύποπτοι, που αυτή τη φορά ανήκουν πρωτίστως στη Fridays for Future της Γκρέτα Τούνμπεργκ και την πορεία των αυτόνομων συνδικάτων USB και δευτερευόντως στο Κομμουνιστικό Κόμμα του σεχταριστή Μάρκο Ρίτσο. Η αστυνομία εδώ και ημέρες διαπραγματεύθηκε με τη Fridays for Furure και τα συνδικάτα βάσης USB τον έλεγχο για την αποφυγή διείσδυσης προβοκατόρων στις πορείες τους, ενώ έχει κινητοποιήσει μεγάλες μονάδες για την παρακολούθηση πιθανής άφιξης αριστερών και αναρχικών ακτιβιστών από άλλα μέρη της Ιταλίας ή το εξωτερικό. Για τον έλεγχο του εναέριου χώρου υπάρχουν drones, ενώ όλη η περιοχή του Eur ελέγχεται από ειδικά εκπαιδευμένα σκυλιά και πυροτεχνουργούς και από ελεύθερους σκοπευτές. Εκατοντάδες στρατιώτες ανέλαβαν τμήμα της ασφάλειας, μαζί με αστυνομικούς, καραμπινιέρους και μυστικούς πράκτορες της Ιταλίας και των δεκαεννέα άλλων ξένων αντιπροσωπειών.  "
avgi.gr,https://www.avgi.gr/politiki/399591_na-analaboyn-ti-diaheirisi-tis-pandimias-epistimones-koinis-apodohis,ΠΟΛΙΤΙΚΗ, Αλέξης Τσίπρας / Να αναλάβουν τη διαχείριση της πανδημίας επιστήμονες κοινής αποδοχής,2021-10-30T12:49:34+03:00,Αυγή Newsroom,"«Ας συμφωνήσουμε τουλάχιστον σε αυτό: Ότι πρέπει να κάνουμε ό,τι περισσότερο μπορούμε για να αποφύγουμε μια νέα εκατόμβη νεκρών τους επόμενους μήνες. Και ας αναθέσουμε σε μια ολιγομελή επιστημονική επιτροπή με πρόσωπα κοινής αποδοχής, να σχεδιάσει και να προτείνει μέτρα που όλοι θα αποδεχθούμε, χωρίς τη σκέψη μας στο πολιτικό κόστος», σημειώνει ο πρόεδρος του ΣΥΡΙΖΑ-ΠΣ με αφορμή την τραγική πορεία της πανδημίας στη χώρα. «Με εμβολιαστική κάλυψη εδώ και πολύ καιρό κολλημένη γύρω στο 60%, ενώ άλλες χώρες έχουν υπερβεί το 80%, και με σταθερές, εδώ και μήνες, επιδόσεις σε απώλειες που μας κατατάσσουν στους χειρότερους σε όλη την Ευρώπη, η κυβέρνηση Μητσοτάκη επέλεξε, απλά να μην ασχολείται. Πως το είπε πάλι ο υπουργός της αναπτύξεως ; «Να μη σώσουν, όσοι δεν εμβολιάστηκαν», επισημαίνει ο πρόεδρος του ΣΥΡΙΖΑ-ΠΣ Αλέξης Τσίπρας. «Το πρόβλημα όμως, όπως καλά γνωρίζουμε, δεν αφορά μόνο τους ανεμβολίαστους. Ήδη στις ΜΕΘ ένα 14% των διασωληνωμένων είναι πλήρως εμβολιασμένοι συμπολίτες μας. Και δε γνωρίζουμε καν, ποιο είναι το αντίστοιχο ποσοστό όσων εμβολιασμένων νοσηλεύονται στις κλινικές COVID. Ενώ η μετατροπή για μια ακόμη φορά όλων των νοσοκομείων της χώρας σε νοσοκομεία COVID, αναμένεται να επιβαρύνει χιλιάδες ασθενείς που πάσχουν από άλλες ασθένειες και να αυξήσει περαιτέρω την υπερβάλλουσα θνησιμότητα, προφανώς και εμβολιασμένων και ανεμβολίαστων. Συνεπώς τα πράγματα εξελίσσονται για άλλη μια φορά με τρόπο οδυνηρό. Η εξέλιξη αυτή μας αφορά όλους και κάτι πρέπει να κάνουμε», τονίζει με νόημα ο Αλέξης Τσίπρας. «Εμείς όμως, όλοι εμείς, κόμματα, επιστήμονες, πολίτες, έχουμε χρέος να μη συμβιβαστούμε με την ιδέα ότι θα συνηθίσουμε στην απώλεια της ζωής. Να μη συμβιβαστούμε με την ιδέα ότι και αυτό το χειμώνα θα χάσουμε άδικα πολλές χιλιάδες συμπολίτες μας. Να μη συμβιβαστούμε με την ιδέα ότι δε γίνεται να αλλάξουμε τη πορεία των πραγμάτων», υπογραμμίζει μεταξύ άλλων ο αρχηγός της αξιωματικής αντιπολίτευσης. Αναλυτικά η ανάρτηση του προέδρου του ΣΥΡΙΖΑ Αλέξη Τσίπρα: Ένα χρόνο πριν, ακριβώς μετά τον εορτασμό της 28ης Οκτωβρίου, σήμανε στη χώρα συναγερμός για τη ραγδαία εξάπλωση του κορονοϊού. Η κυβέρνηση αναγκάστηκε έστω και καθυστερημένα να λάβει έκτακτα μέτρα, παριστάνοντας ότι αιφνιδιάστηκε, αν και ο υπουργός ανάπτυξης ομολόγησε σε τηλεοπτική του συνέντευξη ότι πριν τον τριήμερο εορτασμό οι επιστήμονες προειδοποιούσαν για τη Θεσσαλονίκη. Αλλά στην κυβέρνηση αποφάσισαν να μη λάβουν κανένα μέτρο γιατί δεν ήθελαν να χαλάσουν το εορταστικό κλίμα των ημερών. Πολύ αργότερα ο κ. Μητσοτάκης παραδέχτηκε ότι έκανε λάθος. Την επόμενη ημέρα του λάθους του κ. Μητσοτάκη, την 29η Οκτωβρίου πέρυσι, καταγράφηκαν 1.211 νέα κρούσματα, 12 θάνατοι, ενώ στα νοσοκομεία της χώρας είχαμε 114 διασωληνωμένους συμπολίτες μας. Σήμερα, ένα χρόνο μετά, λες και δεν πέρασε ούτε μια ημέρα, είδαμε στη Θεσσαλονίκη το ίδιο ακριβώς έργο. Με τους ίδιους πρωταγωνιστές. Μόνο που φέτος, την επόμενη της εθνικής μας επετείου τα μεγέθη είναι ασύγκριτα χειρότερα. Χθες καταγράφηκαν 3.643 νέα κρούσματα, 55 θάνατοι, ενώ έχουμε 392 διασωληνωμένους συμπολίτες μας. Ενώ η Θεσσαλονίκη, η πόλη των επαναλαμβανόμενων κυβερνητικών λαθών, κατέγραψε αρνητική πρωτιά με 661 κρούσματα έναντι 599 της τουλάχιστον τριπλάσιας σε πληθυσμό Αττικής. Η αδράνεια και η επανάληψη των ίδιων λαθών από τη κυβέρνηση Μητσοτάκη δεν αποτελεί είδηση. Είναι άλλωστε γνωστό ότι έχει πετάξει λευκή πετσέτα. Έχρισε υπουργό κάποιον που παλαιότερα πρωτοστατούσε στην αμφισβήτηση της επιστήμης και των εμβολίων και πιο πρόσφατα είχε δηλώσει ότι δεν είναι δουλειά της κυβέρνησης να πείσει τους πολίτες να εμβολιαστούν. Το μήνυμα σαφές και η προτεραιότητα να χαϊδέψει τα αυτιά του, ως επί το πλείστον, ακροδεξιών πεποιθήσεων αντιεμβολιαστικού ακροατηρίου, ακόμη σαφέστερη. Αργότερα κήρυξε μάλιστα και το τέλος της πανδημίας. Με αποφάσεις που πάρθηκαν χωρίς να έχουν την έγκριση καμίας επιτροπής επιστημόνων. Με εμβολιαστική κάλυψη εδώ και πολύ καιρό κολλημένη γύρω στο 60%, ενώ άλλες χώρες έχουν υπερβεί το 80%, και με σταθερές, εδώ και μήνες, επιδόσεις σε απώλειες που μας κατατάσσουν στους χειρότερους σε όλη την Ευρώπη, η κυβέρνηση Μητσοτάκη επέλεξε, απλά να μην ασχολείται. Πως το είπε πάλι ο υπουργός της αναπτύξεως ; «Να μη σώσουν, όσοι δεν εμβολιάστηκαν». Το πρόβλημα όμως, όπως καλά γνωρίζουμε, δεν αφορά μόνο τους ανεμβολίαστους. Ήδη στις ΜΕΘ ένα 14% των διασωληνωμένων είναι πλήρως εμβολιασμένοι συμπολίτες μας. Και δε γνωρίζουμε καν, ποιο είναι το αντίστοιχο ποσοστό όσων εμβολιασμένων νοσηλεύονται στις κλινικές COVID. Ενώ η μετατροπή για μια ακόμη φορά όλων των νοσοκομείων της χώρας σε νοσοκομεία COVID, αναμένεται να επιβαρύνει χιλιάδες ασθενείς που πάσχουν από άλλες ασθένειες και να αυξήσει περαιτέρω την υπερβάλλουσα θνησιμότητα, προφανώς και εμβολιασμένων και ανεμβολίαστων. Συνεπώς τα πράγματα εξελίσσονται για άλλη μια φορά με τρόπο οδυνηρό. Η εξέλιξη αυτή μας αφορά όλους και κάτι πρέπει να κάνουμε. Ο κ. Μητσοτάκης και η κυβέρνησή του, έχουν αποφασίσει να μην ασχολούνται. Να μην ενισχύουν το ΕΣΥ γιατί δεν είναι στο πρόγραμμά τους, και ας βρίσκεται πάλι στα όρια της κατάρρευσης από την υποστελέχωση. Να αδιαφορούν που ο εμβολιασμός βάλτωσε γιατί δε θέλουν να τα βάλουν με τους αντιεμβολιαστές ψηφοφόρους τους, ούτε να πείσουν με στοχευμένες καμπάνιες όσους ακόμα διατηρούν επιφυλάξεις. Να μην προωθούν τα φαρμακευτικά προγράμματα για να μην παραδεχτούν την ανεπάρκειά τους να τα φέρουν νωρίτερα. Εμείς όμως, όλοι εμείς, κόμματα, επιστήμονες, πολίτες, έχουμε χρέος να μη συμβιβαστούμε με την ιδέα ότι θα συνηθίσουμε στην απώλεια της ζωής. Να μη συμβιβαστούμε με την ιδέα ότι και αυτό το χειμώνα θα χάσουμε άδικα πολλές χιλιάδες συμπολίτες μας. Να μη συμβιβαστούμε με την ιδέα ότι δε γίνεται να αλλάξουμε τη πορεία των πραγμάτων. Να μην αποδεχτούμε ότι δε γίνεται να εμβολιάσουμε περισσότερους, να προστατέψουμε περισσότερους. Η έκτακτη κατάσταση απαιτεί έκτακτα μέτρα. Η κυβέρνηση όμως αρνείται να αναλάβει πολιτική ευθύνη. Αρνήθηκε πέρυσι την πρότασή μου για υπουργό κοινής αποδοχής. Ακόμη και για σύσκεψη πολιτικών αρχηγών. Αρνείται και τώρα να παραδεχτεί την τραγική πορεία της χώρας. Τώρα όμως δεν είναι η ώρα του πολιτικού ανταγωνισμού αλλά η ώρα της ευθύνης. Ας συμφωνήσουμε τουλάχιστον σε αυτό: Ότι πρέπει να κάνουμε ό,τι περισσότερο μπορούμε για να αποφύγουμε μια νέα εκατόμβη νεκρών τους επόμενους μήνες. Και ας αναθέσουμε σε μια ολιγομελή επιστημονική επιτροπή με πρόσωπα κοινής αποδοχής, να σχεδιάσει και να προτείνει μέτρα που όλοι θα αποδεχθούμε, χωρίς τη σκέψη μας στο πολιτικό κόστος.   "
avgi.gr,https://www.avgi.gr/diethni/399012_i-ee-rihnei-tin-eythyni-gia-tetarto-kyma-se-kathysterimenoys-emboliasmoys-kai,ΔΙΕΘΝΗ, Κορωνοϊός / Η ΕΕ ρίχνει την ευθύνη για το τέταρτο κύμα σε καθυστερημένους εμβολιασμούς και πολίτες,2021-10-23T10:15:00+03:00,Αργύρης Παναγόπουλος,"Βρισκόμαστε ξεκάθαρα μπροστά σε ένα τέταρτο κύμα» προειδοποίησε ο υπουργός Υγείας του Βελγίου Φρανκ Βαντενμρπούκε, αρχίζοντας να ενθαρρύνει τους πολίτες να χρησιμοποιούν εκ νέου τη μάσκα μετά την εκτίναξη των ημερήσιων κρουσμάτων κατά 62,5%, στα 3.000, μέσα σε μία εβδομάδα και της νοσηλείας για τον κορωνοϊό κατά 40%. Αν αυτό συμβαίνει στο Βέλγιο, που έχει εμβολιάσει το 85% του πληθυσμού του, τι θα συμβεί στις άλλες χώρες; Στη γειτονική Ολλανδία τα ημερήσια κρούσματα σημείωσαν άνοδο 37,4% σε μία εβδομάδα και στη Γερμανία πλησίασαν τα 20.000, με εβδομαδιαία άνοδο 30,4%. Οι ηγέτες της συνόδου κορυφής, χωρίς κανένα δείγμα αυτοκριτικής ή αλλαγής στρατηγικής, έριξαν την ευθύνη της διασποράς του κορωνοϊού στην καθυστέρηση των εμβολιασμών σε ορισμένες χώρες και στη διστακτικότητα των πολιτών, παραβλέποντας το γεγονός ότι η έξαρση της διασποράς πλήττει και χώρες όπως η Ολλανδία και το Βέλγιο, που έχει υψηλό ποσοστό εμβολιασμού. Οι 27 μιλούν για ενίσχυση των προσπαθειών να καταπολεμηθούν η διστακτικότητα των πολιτών έναντι στα εμβόλια και η παραπληροφόρηση κυρίως από τα κοινωνικά δίκτυα και τις διάφορες πλατφόρμες, ενώ δεν παρέλειψαν να προειδοποιήσουν για τους κινδύνους εμφάνισης νέων παραλλαγών του ιού, αποφεύγοντας να αναφερθούν στην ανάγκη ενίσχυσης των εθνικών δημόσιων δομών Υγείας. Για τους 27 φαίνεται πως ήταν αρκετή η αναφορά δημιουργίας στο επόμενο διάστημα της  Ένωσης Υγείας και της Αρχής Ετοιμότητας και Διαχείρισης Εκτάκτων Αναγκών για την Υγεία (HERA) και η υποκριτική αναφορά στην ανάγκη πρόσβασης όλων στα εμβόλια και της άρσης των εμποδίων που δεν επιτρέπουν την παγκόσμια διακίνηση των εμβολίων, όταν ήταν κυρίως οι χώρες της Ε.Ε. που έβαλαν στην πράξη το βέτο στην άρση των πατεντών στα εμβόλια. Με τον ίδιο υποκριτικό τρόπο δεν υπάρχει καμία αναφορά για την πολιτική που θα ακολουθήσει η Ε.Ε. στη Γενική Συνέλευση του Παγκόσμιου Οργανισμού Υγείας τον Νοέμβριο, με τους Ευρωπαίους ηγέτες και τους γραφειοκράτες και τεχνοκράτες των Βρυξελλών να θεωρούν πως το θέμα των πατεντών των εμβολίων έχει κλείσει, όπως και κάθε κριτική στις Big Pharma, που ευθύνονται σε μεγάλο βαθμό για τη σημερινή κατάσταση. Το μόνο που φάνηκε να ενδιαφέρει πραγματικά τους 27 είναι η ελεύθερη μετακίνηση των εργαζομένων μέσα στα ευρωπαϊκά σύνορα, χωρίς περιοριστικά μέτρα, εκτός από το πιστοποιητικό υγείας – εμβολιασμού. Τη στιγμή που οι ευρωπαϊκές και οι άλλες πλούσιες δυτικές χώρες προχωρούν στην τρίτη και αναμνηστική δόση και στον εμβολιασμό των μικρών παιδιών, διασφαλίζοντας νέα τεράστια κέρδη στις λίγες πολυεθνικές του φάρμακου, οι φτωχές χώρες αδυνατούν να αντιμετωπίζουν την πρόκληση των εμβολίων και συνεχίζουν να διασπείρουν τον ιό. Στην ανατολική Ευρώπη η διασπορά φαίνεται να ξεφεύγει από κάθε έλεγχο, με τα συστήματα Υγείας της Ρουμανίας, της Βουλγαρίας και της Λιθουανίας να δοκιμάζονται και τη Ρωσία και την Ουκρανία να καταγράφουν διαδοχικά ρεκόρ θυμάτων και κρουσμάτων πληρώνοντας το κόστος από την καθυστέρηση του εμβολιασμού και την απαξίωση των περιοριστικών μέτρων από τις κυβερνήσεις τους. Στη Βουλγαρία οι νοσηλείες αυξήθηκαν κατά 30% τον Σεπτέμβριο και εκτιμάται πως θα έχουν μεγαλύτερη άνοδο τον Οκτώβριο. Οι κοινοτικές χώρες της ανατολικής Ευρώπης πληρώνουν σε μεγάλο βαθμό και τις καθυστερήσεις τους στην οικοδόμηση ενός κοινωνικού κράτους και ενός αξιόπιστου συστήματος Υγείας, γιατί σήμερα αποδεικνύεται ότι χρησιμοποίησαν τους κοινοτικούς πόρους για οτιδήποτε άλλο εκτός από τις υποδομές Υγείας. Η Τεργέστη χθες συνέχιζε να παραμένει μια πόλη σε κατάσταση πολιορκίας, όπου μουσεία, βιβλιοθήκες και πολλά καταστήματα παρέμειναν κλειστά και δύο κρουαζιερόπλοια απέφυγαν τον ελλιμενισμό τους για λόγους ασφαλείας, με τις ισχυρές αστυνομικές δυνάμεις να ελέγχουν κυρίως το κέντρο της πόλης, γιατί συνέχισαν να φθάνουν διαδηλωτές κατά του πιστοποιητικού υγείας και αντιεμβολιαστές παρ’ όλο που είχαν ακυρωθεί οι δημόσιες διαμαρτυρίες.  "
avgi.gr,https://www.avgi.gr/politiki/398846_se-talirakia,ΠΟΛΙΤΙΚΗ, Σε ταληράκια,2021-10-21T07:10:00+03:00,Ο Σχολαστικός,"Η επανεμφάνιση Τσιόδρα δείχνει ένα πράγμα.  Ότι στο θέμα της πανδημίας έρχονται εξελίξεις που η κυβέρνηση φοβάται πως δεν θα μπορέσει να διαχειριστεί. Ας δούμε πώς τα διαχειρίστηκε προχθές στη Βουλή ο πρωθυπουργός της χώρας. Στην ερώτηση, λοιπόν, του Τσίπρα για την πανδημία, ο Μητσοτάκης είχε ένα βασικό επιχείρημα: ότι οι εμβολιασμοί δεν πάνε καλά επειδή ο ΣΥΡΙΖΑ χαϊδεύει τους αντιεμβολιαστές. Είπε ο Τσίπρας: σύμφωνα με τα στοιχεία που δίνει το υπουργείο, ένα 12% των διασωληνωμένων στις Εντατικές είναι πλήρως εμβολιασμένοι. Όταν λέτε, λοιπόν, ότι δεν θα πάρετε μέτρα όσο κόκκινη κι αν είναι μια περιοχή, δεν θέτετε σε κίνδυνο μόνο τους ανεμβολίαστους, θέτετε και τους εμβολιασμένους. Πάτησε εκεί ο Μητσοτάκης και έστησε ολόκληρο σόου: όταν λες, είπε στον Τσίπρα, ότι το 12% των διασωληνωμένων είναι εμβολιασμένοι, είναι σαν να λες ότι το εμβόλιο είναι αναποτελεσματικό. Κι αυτό το λένε οι αντιεμβολιαστές. Ναι, αλλά δεν το λέει ο Τσίπρας. Η κυβέρνηση το λέει. Και ο Μητσοτάκης ο ίδιος το είπε λίγο μετά: 9 στους 10 διασωληνωμένους είναι ανεμβολίαστοι. Που είναι ακριβώς το ίδιο. Άρα οι αντιεμβολιαστές μπορούν να αντλήσουν το επιχείρημά τους από οπουδήποτε. Δεν χρειάζεται να περιμένουν να το πει ο Τσίπρας. Και εδώ έχουμε μια χυδαία προσπάθεια διαστρέβλωσης. Και υστεροβουλίας επίσης. Γιατί ο Μητσοτάκης πάει από την αποτυχία τού εμβολιαστικού προγράμματος να βγάλει πολιτικό κέρδος εις βάρος του ΣΥΡΙΖΑ. Και είπε κι άλλα γραφικά. Ναι, η πορεία του εμβολιασμού στην Πορτογαλία είναι υποδειγματική. Αλλά εκεί η αντιπολίτευση είναι υπεύθυνη, δεν είναι σαν κι εσάς εδώ. Ναι, αλλά στην Ισπανία, όπου η αντιπολίτευση είναι σκληρά αντιεμβολιαστική, επίσης τα ποσοστά εμβολιασμού είναι καλύτερα από τα δικά μας. Και είναι η αντιπολίτευση που πήγε ο Μητσοτάκης και χαιρέτισε στο συνέδριό της και τους έλεγε ενωμένοι να χτυπήσουμε τον λαϊκισμό. Αλλά εδώ η αντιπολίτευση υπονομεύει τον εμβολιασμό. Επειδή φωνάζει στον Μητσοτάκη για τα 28 παιδιά στις τάξεις, τις συγκοινωνίες που είναι πατείς με πατώ σε και τις απευθείας αναθέσεις. Καταλάβατε; Και ζητάει και στήριξη του ΕΣΥ. Αν είναι δυνατόν! Κι αφού το έχτισε όλο αυτό ο Μητσοτάκης, είπε και ότι ο Τσίπρας θεωρείται καταλληλότερος για πρωθυπουργός στους ανεμβολίαστους. Που είναι ωμό ψέμα. Και ότι ένας λόγος που οι εμβολιασμοί δεν πάνε καλά είναι και ότι στην Ελλάδα δεν υπάρχει Πρωτοβάθμια Φροντίδα Υγείας τα τελευταία πενήντα χρόνια. Δηλαδή ότι φταίει και ο ΣΥΡΙΖΑ. Και ότι δεν φταίει ο ίδιος. Με έναν σμπάρο… Μόνο που όταν ο ΣΥΡΙΖΑ πήγε να κάνει Πρωτοβάθμια Υγεία, αυτοί φώναζαν ότι πρόκειται για σοβιετία. Έτσι το πάει ο Μητσοτάκης. Και κάνει και κάτι άλλο. Παίρνει τα στατιστικά από το πρώτο κύμα, που ήταν μηδενικά, τα προσθέτει στα σημερινά και βγάζει εξαιρετικούς μέσους όρους. Λέει επίσης ότι είμαστε ακριβώς στον μέσο όρο θανάτων προς κρούσματα. Αλλά αυτό ενδιαφέρει μόνο τους ιστορικούς. Γιατί κάθε χώρα μετράει τα κρούσματα με διαφορετικό τρόπο. Στην Αγγλία, όπου μετράνε ως κρούσματα αυτούς που πάνε στο νοσοκομείο με δύσπνοια, αυτό το ποσοστό είναι 33,5%. Στην Ισλανδία, που έχει άψογη ιχνηλάτηση, είναι 0,66%. Αυτό που έχει σημασία είναι οι θάνατοι ως ποσοστό του πληθυσμού σε συγκεκριμένο χρονικό διάστημα. Μίας εβδομάδας για παράδειγμα. Κι εκεί είμαστε σταθερά στους τέσσερις τελευταίους στην Ευρώπη. Έχουμε πρωθυπουργό παπατζή. Και στα πολιτικά, και στα στατιστικά.      "
avgi.gr,https://www.avgi.gr/editorial/398637_ta-psemata-kai-i-anithikotita-toy-prothypoyrgoy,EDITORIAL, Τα ψέματα και η ανηθικότητα του πρωθυπουργού,2021-10-19T07:00:00+03:00,Αυγή Newsroom,"Το γεγονός ότι η χώρα μας τον τελευταίο καιρό είναι σταθερά μέσα στις δύο ή τρεις πρώτες στην Ευρώπη σε αριθμό θανάτων ανά εκατομμύριο κατοίκους, και μάλιστα σε τριπλάσια επίπεδα από τον ευρωπαϊκό μέσο όρο, είναι πάρα πολύ σοβαρό. Και δείχνει, κυρίως, την αποτυχία του εμβολιαστικού προγράμματος και την αδυναμία του Εθνικού Συστήματος Υγείας. Αλλά, αντί να αναγνωρίσει την κατάσταση ο Κ. Μητσοτάκης και να πει τι σκοπεύει να κάνει για να αντιμετωπίσει την κατάσταση, προτίμησε να καταφύγει στη λαθροχειρία. Πήρε όλους τους θανάτους συνολικά από την Covid, τους διαίρεσε με τον πληθυσμό της χώρας και έβγαλε ένα νούμερο που κανείς δεν χρησιμοποιεί ως στατιστικό δεδομένο. Αυτό που είπε επί της ουσίας είναι ότι μπορεί τώρα τα πράγματα να είναι άσχημα, αλλά, επειδή στο πρώτο κύμα η χώρα δεν είχε απώλειες, η συνολική εικόνα είναι εξαιρετική. Τόσο κουτοπόνηρα χειρίζεται την κατάσταση ο πρωθυπουργός της χώρας. Όσο για το θέμα των εμβολιασμών, ο πρωθυπουργός μας βρήκε και εκεί τρόπο να διαχειριστεί την αποτυχία. Απλά τα έριξε στον ΣΥΡΙΖΑ κατηγορώντας τον ότι χαϊδεύει τους ψεκασμένους. Ξέρει φυσικά ότι δεν είναι αλήθεια.  Όχι μόνο επειδή οι αντιεμβολιαστές δεν θέλουν να ακούνε για ΣΥΡΙΖΑ, αλλά κυρίως διότι ο ΣΥΡΙΖΑ στήριξε από την πρώτη στιγμή τους εμβολιασμούς. Διαχείριση της πανδημίας με ψέματα, μαγειρέματα και ανηθικότητα. Ποιος περίμενε κάτι σοβαρότερο από τον τύπο που είναι πρωθυπουργός της χώρας;"
avgi.gr,https://www.avgi.gr/diethni/398555_i-metallaxi-enos-synthimatos,ΔΙΕΘΝΗ, Η μετάλλαξη ενός συνθήματος,2021-10-18T09:35:00+03:00,Στρατής Αγγελής,"Τι κοινό έχουν οι χούλιγκανς των αμερικανικών γηπέδων που βρίζουν τον Μπάιντεν, οι σπεκουλαδόροι αντιεμβολιαστές, οι αντίπαλοι της μάσκας που πολιορκούν σχολεία και τραμπουκίζουν μαθητές επειδή τη φορούν, οι υποκριτές πιστολάδες του Τέξας, που από τη μία απαγορεύουν τις αμβλώσεις και από την άλλη χαλαρώνουν τους νόμους οπλοκατοχής και οπλοφορίας; Η εύκολη και προφανής απάντηση είναι ότι έχουν ως κοινό παρονομαστή την αντίθεσή τους στο πολιτικό και κοινωνικό πρόγραμμα του Αμερικανού Προέδρου.  Όμως στις «Διχασμένες Πολιτείες» το ρήγμα βαθαίνει και διαρκώς βρίσκει νέους τρόπους έκφρασης, όπως οι μεταλλάξεις με τις οποίες εξαπλώνεται ένας ιός. Στους αγώνες του αμερικανικού φούτμπολ, στις πίστες των αγωνιστικών αυτοκινήτων και σε άλλες αθλητικές συναντήσεις ακουγόταν όλο πιο συχνά τους τελευταίους μήνες το σύνθημα «Fuck Joe Biden» (ελληνιστί «Γαμ... τον Τζο Μπάιντεν»), συνήθως από οργανωμένες ομάδες.  Ήταν ταυτόχρονα μια «απάντηση» της Ακροδεξιάς στο κίνημα Οι Ζωές των Μαύρων Μετρούν, όπως εκφράστηκε από αθλητές που γονάτιζαν στον αγωνιστικό χώρο κατά την ανάκρουση του εθνικού ύμνου. Εδώ και μία εβδομάδα όμως οι υβριστικές ιαχές αντικαταστάθηκαν από το φαινομενικά ανώδυνο όσο και ακατανόητο σύνθημα «Let΄s Go, Brandon» («Πάμε, Μπράντον»). Διαδόθηκε αστραπιαία στα κοινωνικά δίκτυα και σε πολιτικές συγκεντρώσεις των Ρεπουμπλικανών (βέβαια και στην ομιλία του Τραμπ προ ημερών στην Αϊόβα, όπου έδωσε πάλι ρεσιτάλ ξενοφοβίας και fake news). Όλα άρχισαν στις 2 Οκτωβρίου, σε έναν αγώνα αυτοκινήτων στην Αλαμπάμα, στη συνέντευξη που πήρε η δημοσιογράφος του NBC Κέλι Στάβαστ από τον νικητή Μπράντον Μπράουν σε απευθείας σύνδεση. «Fuck Joe Biden» φώναζαν εν χορώ κάποιοι θεατές, το σύνθημα ακούστηκε «στον αέρα», όμως η δημοσιογράφος είπε στον οδηγό (και στους τηλεθεατές) ότι ο κόσμος τον... ενθάρρυνε φωνάζοντας «Let΄s Go, Brandon». Αυτό ήταν. Οι Ρεπουμπλικανοί πήραν την ατάκα και την έκαναν σημαία της εκστρατείας τους εναντίον των συστημικών ΜΜΕ που ελέγχονται από τους Δημοκρατικούς. Κατηγόρησαν τη δημοσιογράφο και το κανάλι ότι καταπνίγουν τις αποδοκιμασίες εναντίον του Προέδρου. Μηνύματα με την ατάκα «Πάμε, Μπράντον» κατέκλυσαν το Instagram, το Facebook, το TikTok και άλλες πλατφόρμες.  Έγινε τραγούδι, τυπώθηκαν μπλουζάκια, αφίσες και σημαίες με το σύνθημα, λανσαρίστηκαν επίσης στην αγορά φλιτζάνια και άλλα προϊόντα. Με άλλα λόγια, όλοι ξέρουν πλέον τι σημαίνει το «Πάμε, Μπράντον». Είναι υβριστικό χωρίς να είναι και εμπεριέχει την πολιτική καταγγελία των Ρεπουμπλικανών για τον ρόλο των ΜΜΕ. Ο γιος του Τραμπ, ηγετικά στελέχη όπως ο πρώην διεκδικητής της Προεδρίας Τεντ Κρουζ και άλλα ακροδεξιά μπουμπούκια δεν έχασαν την ευκαιρία να διαδώσουν το μήνυμα. Με το πρόγραμμα εμβολιασμού εκτός στόχων (πλήρως εμβολιασμένοι 56,8%) και 2.000 θανάτους την ημέρα από κορωνοϊό, η κυβέρνηση Μπάιντεν αντιμετωπίζει πολλαπλά εσωτερικά αδιέξοδα. Στο Κογκρέσο οι Ρεπουμπλικανοί με τη βοήθεια δύο Δημοκρατικών γερουσιαστών ψαλιδίζουν διαρκώς το θηριώδες πρόγραμμα ανασυγκρότησης και κοινωνικής στήριξης (από 3,5 τρισεκατομμύρια σε 2 τρισεκατομμύρια δολάρια και το παζάρι συνεχίζεται...), μπλοκάρουν την έγκριση του προϋπολογισμού απειλώντας ότι θα οδηγήσουν τις ΗΠΑ σε χρεοκοπία. Με το βλέμμα στις ενδιάμεσες εκλογές του 2022 για την ανανέωση του Κογκρέσου, ο Μπάιντεν και οι Δημοκρατικοί βιάζονται να κλείσουν κάποια από τα μέτωπα, όμως οι αντίπαλοί τους ανοίγουν διαρκώς κι άλλα, για να τα συμπυκνώσουν στο μεταλλαγμένο σύνθημα «Πάμε, Μπράντον»."
avgi.gr,https://www.avgi.gr/politiki/398429_apelpisia-apogoiteysi-anahorisi,ΠΟΛΙΤΙΚΗ," Απελπισία, απογοήτευση, αναχώρηση",2021-10-17T14:05:00+03:00,Δημήτρης Σεβαστάκης,"Ανεξιχνίαστο, ανερμήνευτο και αταξινόμητο: στο πολιτικό σύστημα και την πολιτική σκηνή υπάρχει ένα κενό που αντιστοιχεί στο κενό που εντοπίζεται εντός τού πολιτικού ακροατηρίου. Η Δεξιά, η Αριστερά, οι παραλλαγές του Κέντρου και τα ενδιάμεσα σχήματα δεν περιλαμβάνουν τις υπαρκτές πτέρυγες, δεν εικονογραφούν την υπάρχουσα κατάσταση και τις πολιτικές εντάξεις, δεν περιέχουν όλες τις πολιτικές ταυτότητες. Για να περιγράψουμε το κενό, θα μπορούσαμε να υιοθετήσουμε τη λέξη του συρμού: το κοινό του «ανορθολογισμού». Αν βέβαια είχαμε ένα πολιτικό σύστημα που αναπτυσσόταν πάνω σε κάποιες αρχές ορθολογισμού. Μόνο που (θα το έχετε προσέξει μάλλον) δεν διοικεί τη χώρα μας ο Σπινόζα ή ο Λάιμπνιτς. Το τρέχον σχήμα του «ανορθολογισμού», το όνομα (που εγκλείει, μάλιστα, κάθε πολιτικό ευσεβισμό) είναι εξαιρετικά απλοϊκό και πονηρό στην πρόχειρη και ατσούμπαλη χρήση του: ανορθολογιστές είναι οι «αντιεμβολιαστές», στους οποίους συναρτούν κάθε απείθεια και κάθε διαμαρτυρία και σε κάθε διαμαρτυρία συναρτούν τους «ζαιους» και τη δομική αντιπολίτευση, γεμάτη «λαϊκιστική» ανοστιά. Εύκολος συνειρμός. Ο ανορθολογισμός βέβαια δεν χαρακτηρίζει μόνο τους αντιεμβολιαστές, παρ’ όλο που είναι δελεαστικό να ενοχοποιούνται και να ποινικοποιούνται πολιτικά για όλα τα τρωτά της πανδημικής αντιμετώπισης. Και δεν αποτελεί έναν όρο που σχετίζεται με τη δομική διαφωνία. Πρωτίστως ανορθολογική είναι η ίδια η σύσταση του ελληνικού πολιτικού συστήματος, αφού το ίδιο διεκδικεί τον ρόλο της κύριας πλουτοπαραγωγικής πηγής της χώρας μας ελλείψει ουσιαστικής παραγωγής. Αλλά στο πεδίο του λαού, «το κενό», ο «ανορθολογισμός», νομίζω πως συντίθεται από πολίτες που έχουν ένα τεράστιο, αλύτρωτο αίσθημα απείθειας. Σωρευμένο επί τόσα χρόνια κρίσης και διαψεύσεων.  Ένα γενικό και επιθυμητό «όχι», που δεν σχετίζεται ποιοτικά και πάντα με κάποια μορφή βαθύτερης αντίστασης, με κριτική άρνηση των συστημικών επιλογών. Η άρνηση δεν είναι απαραιτήτως αντίσταση. Το «όχι» δεν είναι σώνει και καλά εξεγερτικό ή κριτικό.  Όπως, για παράδειγμα, η οδική και οδηγική αυθαιρεσία δεν είναι αντίσταση, η οικιστική αυθαιρεσία δεν είναι αντισυστημισμός. Υπάρχουν πολλά «όχι» που διατρέχουν την ελληνική καθημερινότητα, «όχι», που όμως είναι εξόχως συστημικά. Αφομοιώσιμα και καταναλώσιμα «όχι» που μοιάζουν αντιστασιακές ιαχές και που συχνά η Αριστερά «τσιμπάει» στις απλουστεύσεις τους. Το διοικητικό χάος που βλέπουμε στην αντιμετώπιση της πανδημίας, στις πυρκαγιές, στις καταστροφές του «Μπάλλου» κ.λπ. είναι το απότοκο και του απόλυτου ανορθολογισμού στη συγκρότηση του κράτους. Πολλές προσπάθειες να βελτιωθεί η διοίκηση, να αυξηθεί η διαθεσιμότητα και η προσήνεια προς τους πολίτες, να υπάρχει βελτίωση της παραγωγής υπηρεσιών προς τους πολίτες τράκαραν σε έναν προαποφασισμένο, σχεδόν αυτόματο διοικητικό αρνητισμό, που όμως στήθηκε από την απόλυτη κομματική ευνοιοκρατία. Πώς απάντησε το σύστημα στο, κατά βάθος, παραγωγικό πρόβλημα της διοικητικής αφλογιστίας; «Ηλεκτρονικοποίησε» τις ουρές και θεσμοποίησε δαιδαλώδεις ηλεκτρονικές, γραφειοκρατικές διαδικασίες για να περαιώνει ο πολίτης μόνος του τις υποθέσεις του. Καμία λειτουργική βελτίωση (εκτός από τη φυσική μετάβαση στην υπηρεσία), μόνο εξατομίκευση και ίδρυση νέων ιδιωτικών επαγγελμάτων: «περαιώσεις υποθέσεων».  Ήτοι αυτό που υπήρχε επί χρόνια και αφορούσε τα διπλώματα οδήγησης και τα αυθαίρετα οικοδομήματα τώρα καθολικοποιείται. Τα αποτελέσματα της υπεκφυγής και της αστοχίας τα βλέπουμε.  Ένα χάος σε όλα. Μα σε όλα. Η κουλτούρα ότι όλα δεν γίνονται και όλα μπορούν να γίνουν με την κατάλληλη γνωριμία, με τον άνθρωπο κλειδί, διαπλάθει και καταπιέζει. Το ιστορικό της πτώσης ενός τυπικού, «μέσου» πολίτη από τα ψευδαισθητικά μεγαλεία του 1990 στην χρηματιστηριακή κλοπή του 2000 μέχρι την ταπείνωση του 2010 και εντεύθεν παρήγαγε μια μορφή απείθειας, όχι κριτικής σύγκρουσης με το σύστημα. Μια, στο βάθος, απελπισμένη αταξία, που γίνεται αρνησικυρία. Αυτή η μορφή βαθύτατης απογοήτευσης, απελπισίας, το πολιτικό «αναπάντητο» είναι η τρύπα, το κενό στο πολιτικό κοινό, που θα μεγαλώνει, θα μεταμορφώνεται και δεν θα λυτρώνεται.  "
avgi.gr,https://www.avgi.gr/diethni/398460_brontero-ohi-sto-neofasismo,ΔΙΕΘΝΗ, Iταλία / Βροντερό «όχι» στο νεοφασισμό ,2021-10-16T20:51:50+03:00,Αυγή Newsroom,"Διακόσιες χιλιάδες πολίτες συμμετείχαν σήμερα στην Ρώμη στην κινητοποίηση των τριών μεγαλύτερων ιταλικών συνδικάτων, Cgil, Cisl και Uil, σύμφωνα με τα στοιχεία των οργανωτών. Το κύριο αίτημα, που ακούστηκε από την εξέδρα της πλατείας Σαν Τζοβάνι, ήταν η άμεση διάλυση όλων των κομμάτων και οργανώσεων που συνδέονται, άμεσα ή έμμεσα, με τον φασισμό. Μεταξύ των άλλων, στην σημερινή κινητοποίηση συμμετείχαν ο γραμματέας του κεντροαριστερού Δημοκρατικού Κόμματος Ενρίκο Λέτα, ο Τζουζέπε Κόντε, πρώην πρωθυπουργός και επικεφαλής του κινήματος Πέντε Αστέρων και ο Ιταλός υπουργός εξωτερικών Λουίτζι Ντι Μάιο. «Λέμε όχι στους φασισμούς, ναι στην εργασία, στην ασφάλεια και στα δικαιώματα», τόνισαν οι επικεφαλής των ιταλικών συνδικάτων. «Μιλάμε για μια κινητοποίηση που όχι μόνον δεν είναι μεροληπτική, αλλά η οποία υπερασπίζει τα δικαιώματα όλων των κατοίκων της χώρας», πρόσθεσε ο Μαουρίτσιο Λαντίνι, γραμματέας του μεγαλύτερου συνδικάτου της χώρας, Cgil. Πρόκειται για τη συνδικαλιστική οργάνωση στα γραφεία της οποίας, πριν μια εβδομάδα, εισήλθαν και προκάλεσαν σημαντικές καταστροφές, νεοφασιστικά στοιχεία και αντιεμβολιαστές. Σήμερα, χάρη και στα αυξημένα μέτρα ασφαλείας, δεν καταγράφηκε καμία πρόκληση κατά των διαδηλωτών, από μέρους ακροδεξιών οργανώσεων. Αίσθηση, τέλος, προκάλεσε η δήλωση του γραμματέα της Λέγκα, Ματέο Σαλβίνι ο οποίος, κληθείς να σχολιάσει το αποτέλεσμα της κινητοποίησης της Ρώμης, δήλωσε ότι «ευτυχώς, πλέον δεν υπάρχουν φασίστες» και ότι «για την Ευρώπη, ο μόνος, πραγματικός κίνδυνος είναι η ισλαμική τρομοκρατία»."
avgi.gr,https://www.avgi.gr/politiki/398302_se-talirakia,ΠΟΛΙΤΙΚΗ, Σε ταληράκια,2021-10-15T07:10:00+03:00,Ο Σχολαστικός,"Η Interview, λοιπόν, είναι μια εταιρεία δημοσκοπήσεων με εξαιρετικό ενδιαφέρον. Για παράδειγμα, τέσσερεις μέρες πριν από τις εκλογές, έδωσε εκτίμηση εκλογικού αποτελέσματος 32,7% - 38,7% για τη Ν.Δ. και 22,1% - 28,1% για τον ΣΥΡΙΖΑ. Φυσικά για το Βεργίνα TV. Είναι καλό να κάνεις εκτίμηση ψήφου με εύρος 6 μονάδων τέσσερις μέρες πριν από τις εκλογές. Αυξάνεις τις πιθανότητες να πέσεις μέσα. Δεν έπεσε. Δηλαδή τη Ν.Δ. την πλησίασε, πήρε 39,85%. Στον ΣΥΡΙΖΑ έπεσε από 3,43 έως 9,43 μονάδες έξω. ΟΚ. Συμβαίνουν αυτά, ακόμα και σε αξιόπιστες εταιρείες. Ας δούμε γενικά πώς θέτει τα ερωτήματά της η εταιρεία: Έρευνα τον Μάρτιο του 2015: Κατά τη γνώμη σας η κυβέρνηση κατάργησε την τρόικα ή της άλλαξε όνομα; Και μόνο για Μακεδόνες: Είστε υπέρ ή κατά των επενδύσεων στον μεταλλευτικό κλάδο; Πόσο σημαντική κρίνετε τη στήριξη που προσφέρει η Ελληνικός Χρυσός για την κάλυψη λειτουργικών αναγκών και δομών στην περιοχή (σχολεία, ιατρεία, αθλητισμός); Οκτώβριος 2016: Η πρόταση της Ν.Δ. για σταδιακή μείωση του ΕΝΦΙΑ 30% στα επόμενα δύο χρόνια είναι κατά την άποψή σας ρεαλιστική ή προεκλογική υπόσχεση; (73% ρεαλιστική βγήκε). Δεκέμβριος 2016: Το κοινωνικό μέρισμα στους χαμηλοσυνταξιούχους δόθηκε επειδή η κυβέρνηση θεωρεί ότι σηκώνουν το μεγαλύτερο βάρος ή για ψηφοθηρικούς λόγους; (89% ψηφοθηρικούς). Η κυβέρνηση έπρεπε να δώσει μέρισμα σε συνταξιούχους που δεν έχουν μείνει ποτέ απλήρωτοι, όπως και οι δημόσιοι υπάλληλοι, ή να στηρίξει τον ιδιωτικό τομέα, όπου έχουμε ανεργία, ανασφάλεια και λουκέτα; Δεκέμβριος 2017: Εκτιμάτε ότι οι μειώσεις των κύριων συντάξεων έχουν λάβει τέλος ή θα υπάρξουν και νέες; (96% θα υπάρξουν και νέες). Οκτώβριος 2017: Συμφωνείτε ή διαφωνείτε με τον νόμο του κράτους για την αλλαγή φύλου στα 15; Αν πρέπει να έπρεπε να επιλέξετε μεταξύ ενός καπιταλιστικού και ενός κομμουνιστικού συστήματος για να ζήσετε, ποιο από τα δύο θα επιλέγατε; Φεβρουάριος 2018. Μακεδονικό: Συμφωνείτε ή διαφωνείτε με τις ανακοινώσεις της αστυνομίας σχετικά με τον αριθμό των συμμετεχόντων στα δύο συλλαλητήρια; (90% διαφωνούσαν). Νοέμβριος 2018: Κατά την άποψή σας ο Τζορτζ Σόρος παρεμβαίνει στη διαμόρφωση της εξωτερικής πολιτικής της χώρας; Μάιος 2019: Οι διακοπές του κ. Τσίπρα σε σκάφος εφοπλιστή προκάλεσαν ή όχι πρόβλημα στη δημόσια εικόνα του; Το πιο ωραίο όμως ήταν το «Βαρόμετρο Φόβου και Ανησυχιών» που έφτιαχνε όσο ο ΣΥΡΙΖΑ ήταν κυβέρνηση. Μετά το έκοψε, δεν ξέρουμε γιατί. Και όλα αυτά να παίρνουν τεράστια δημοσιότητα από τους ΣΚΑΪ, τα Πρώτα Θέματα και όλο το σύστημα γενικά. Δείτε τι λέει η δημοσκόπηση της Interview για το Βεργίνα TV. Έχουμε και λέμε λοιπόν: Πρώτον, το Βεργίνα TV είναι πελάτης της Interview. Δεύτερον, το Βεργίνα TV είναι κουμπάρος του  Άδωνι. Τρίτον, ο Άδωνις και το υπουργείο του είναι επίσης πελάτης της Interview. Προφανώς επειδή οι δημοσκοπήσεις της είναι τόσο έγκυρες. Και πληρώθηκε με τα λεφτά μας. 20.000 για «έρευνα για δράσεις του υπουργείου για την καταπολέμηση των αρνητικών επιπτώσεων της πανδημίας στις μικρομεσαίες επιχειρήσεις». Τέταρτον, η Interview δίνει σταθερά τον  Άδωνι μέσα στους τρεις δημοφιλέστερους υπουργούς. Καταλάβατε τώρα. Ένα τελευταίο: Το Βεργίνα TV θεωρείται κάστρο των ψεκασμένων αντιεμβολιαστών. Και ο  Άδωνις, που χρηματοδοτεί όλο αυτό το σύστημα και το χρησιμοποιεί για πάρτη του με τα δικά μας λεφτά, έχει το θράσος να λέει ότι οι αντιεμβολιαστές είναι ακροαριστεροί. Μάλιστα.    "
avgi.gr,https://www.avgi.gr/diethni/398051_den-pernaei-o-fasismos-lene-syndikata-kai-kommata,ΔΙΕΘΝΗ," Ιταλία / Δεν περνάει ο φασισμός, λένε συνδικάτα και κόμματα",2021-10-12T09:45:00+03:00,Αργύρης Παναγόπουλος,"H επίσκεψη του Ιταλού πρωθυπουργού Μάριο Ντράγκι στα κατεστραμμένα από τους φασίστες της Forza Nuova ιστορικά γραφεία του συνδικάτου της CGIL και η θερμή χειραψία του με τον ριζοσπαστικό γραμματέα τού μεγαλύτερου ιταλικού συνδικάτου Μαουρίτσιο Λαντίνι δεν αποτέλεσε μόνο μια απρόβλεπτη και ιστορική ενέργεια του Ιταλού πρωθυπουργού, που εξέφρασε την αλληλεγγύη του στη CGIL και τους εργαζόμενους, αλλά και μια απόδειξη της προσπάθειας και των δύο πλευρών να διατηρήσουν όσο το δυνατόν περισσότερο την κοινωνική ειρήνη τη στιγμή που λαμβάνονται κρίσιμες αποφάσεις για την έξοδο της χώρας από την πανδημία και τη βροχή των δισεκατομμυρίων από τους κοινοτικούς πόρους που αναμένεται να ποτίσουν τις ρίζες μιας δίκαιης και σταθερής στον χρόνο ανάκαμψης της Ιταλίας. Τα Εργατικά Κέντρα της CGIL σε όλη την Ιταλία έχουν μετατραπεί από το Σάββατο το βράδυ σε χώρους που πραγματοποιούνται διαδοχικές συγκεντρώσεις και εκδηλώσεις παραμένοντας ανοιχτά τις περισσότερες φορές μέχρι αργά το βράδυ, με χιλιάδες εργαζομένων, συνδικαλιστών, ακτιβιστών και πολιτών να εκδηλώνουν την αλληλεγγύη και τη συμπαράστασή τους και να καταδικάζουν τη φασιστική βία που αναβίωσε τις μαύρες μνήμες από πρώτα χρόνια των φασιστικών συμμοριών του Μουσολίνι. Οι φασίστες, μεταξύ των άλλων στόχων τους, προσπάθησαν να εισβάλλουν και στην έδρα της ιταλικής κυβέρνησης στη Ρώμη, αλλά απωθήθηκαν από την αστυνομία, η οποία απέδειξε ότι είχε υποβαθμίσει την επιθετικότητά τους. Τη στήριξή του στη CGIL και στον Λαντίνι εξέφρασε με ανακοίνωσή του το Τμήμα Διεθνών και Ευρωπαϊκών Υποθέσεων του ΣΥΡΙΖΑ - Προοδευτική Συμμαχία. «Αυτό που συνέβη είναι πολύ βαρύ, γιατί δείχνει την ύπαρξη μιας διάχυτης δυσφορίας και συνεπώς την ανάγκη να την κατανοήσουμε, να τη διαχειριστούμε και να μην την υποτιμήσουμε, και γιατί αναδύεται η βία των φασιστικών συμμοριών» προειδοποίησε ο επικεφαλής του Δημοκρατικού Κόμματος και πρώην πρωθυπουργός Ενρίκο Λέτα, κάνοντας μια διάκριση ανάμεσα στους αντιεμβολιαστές και τους φασίστες. Η σύλληψη δώδεκα φασιστών τραμπούκων που κατέστρεψαν το Σάββατο μετά τη διαδήλωση των αντιεμβολιαστών τα κεντρικά γραφεία της CGIL στη Ρώμη και η ταυτοποίηση άλλων 600 πυροδότησε έντονη αντιπαράθεση ανάμεσα στα προοδευτικά και ακροδεξιά κόμματα, γιατί ανάμεσά τους βρίσκονται τόσο ο Λουίτζι Αρόνικα, που συμμετείχε στην τρομοκρατική οργάνωση ΝΑR, που ευθύνεται για εκατοντάδες νεκρούς άμαχους τα «χρόνια του μολυβιού», και o Ρομπέρτο Φιόρε, από τους πλέον επικίνδυνους νεοφασίστες από τη δεκαετία του ’80 και μετά και στέλεχος, σύμφωνα με μαρτυρίες των βρετανικών μυστικών υπηρεσιών M16, όσο και ο αρχηγός της Forza Nuova της Ρώμης Τζουλιάνο Καστελίνο. Από τη στιγμή που η Ακροδεξιά των Αδελφών της Ιταλίας και της Λέγκας απέτυχε να στηρίζει τη ρητορική των εξτρεμισμών και της βίας από όπου κι αν προέρχονται, υιοθέτησε μια υποκριτική στάση αλληλεγγύης απέναντι στη CGIL και στον Λαντίνι τόσο από την πλευρά της Τζιόρτζια Μελόνι όσο και από αυτή του Ματέο Σαλβίνι. «Είμαι αντιφασίστας, αντικομμουνιστής και αντιακραίος. Στη Ρώμη συνελήφθησαν βίαιοι ακροδεξιοί, στο Μιλάνο συνελήφθησαν στοιχεία της Αριστεράς. Είναι όλοι εγκληματίες και βίαιοι» τόνισε ο Σαλβίνι. Στη Ρώμη «συνελήφθη ο εξτρεμιστής Καστελίνο, που φορούσε ηλεκτρονικό βραχιολάκι, του είχε απαγορευτεί να συμμετέχει σε δημόσιες συγκεντρώσεις και παρ’ όλα αυτά ήταν εκεί με το μικρόφωνο στο χέρι μπροστά σε χιλιάδες άτομα. Είχα ζητήσει δύο φορές τη σύλληψή του και ο δικαστής το αρνήθηκε. Είναι δυνατόν κανείς να μην το κατάλαβε;  Ήμουν υπουργός Εσωτερικών και ό,τι και να συνέβαινε έφταιγα εγώ, παντού και πάντα. Αν αυτός ο ακροδεξιός ήταν στην Πλατεία του Λαού, ποιος του το επέτρεψε; Ποιος δεν τον εμπόδισε; Ποιος είναι σήμερα υπουργός Εσωτερικών;  Έκανε όλα αυτά που έπρεπε να κάνει;» διερωτήθηκε ο Σαλβίνι αφήνοντας αιχμές εναντίον της Λουτσιάνα Λαμοργκέζε, που τον διαδέχθηκε ως υπουργός Εσωτερικών. Ο Λαντίνι έχει συγκαλέσει για το Σάββατο 16 Οκτωβρίου μεγάλη αντιφασιστική πανιταλική συγκέντρωση στη Ρώμη, για να ζητήσει την εφαρμογή του συντάγματος και να τεθούν εκτός νόμου οι φασιστικές οργανώσεις. «Ο Ντράγκι μου είπε ότι θα συζητήσουμε το θέμα, που για εμάς αποτελεί από τις διεκδικήσεις που υπάρχουν πάνω στο τραπέζι πέρα από τα αιτήματα για τον προϋπολογισμό, τη φορολογία, τις συντάξεις, το εισόδημα του πολίτη και τις επενδύσεις» τόνισε ο Λαντίνι. Ο Σαλβίνι και η Μελόνι δεν θα συμμετάσχουν, καταγγέλλοντας ότι η συγκέντρωση έχει προεκλογικό χαρακτήρα υπέρ του υποψήφιου δημάρχου της Κεντροαριστεράς ενόψει του δεύτερου γύρου των δημοτικών εκλογών την Κυριακή και τη Δευτέρα στη Ρώμη.  "
avgi.gr,https://www.avgi.gr/politiki/397877_o-mpogdanos-kai-alla-daimonia,ΠΟΛΙΤΙΚΗ, Ο Μπογδάνος και άλλα δαιμόνια,2021-10-10T13:55:00+03:00,Γιάννης Σμυρλάκης,"H υπόθεση Μπογδάνου αποτελεί την κορυφή του παγόβουνου των ανταγωνισμών στο κυβερνητικό στρατόπεδο, που φέρνουν σε δεινή θέση τον πρωθυπουργό, ο οποίος δυσκολεύεται να παίξει ακόμη και τον ρόλο του τροχονόμου. Ο βερμπαλιστής βουλευτής της Ν.Δ. με ένα ακόμη παραληρηματικό επεισόδιο αποτέλεσε τη θρυαλλίδα για να έρθουν στην επιφάνεια οι εύθραυστες ισορροπίες ανάμεσα στις αντιτιθέμενες φατρίες της Ν.Δ. Το πουλόβερ της εσωκομματικής «παντοδυναμίας» Μητσοτάκη άρχισε να ξηλώνεται αφού υποχρεώθηκε να ακολουθήσει τον κ. Δένδια για να διαγράψει τον βουλευτή του. Ο Μπογδάνος είναι γνωστός και η συμπεριφορά του αναμενόμενη. Δεν το κρύβει και με κάθε ευκαιρία δίνει τροφή στο ακροδεξιό ακροατήριο το οποίο εκχωρεί στη Ν.Δ. Οι συνέπειες των έργων του ελάχιστες και κυρίως εικονικές, με αποτέλεσμα να αποθρασυνθεί και να νομίζει ότι κάνει σκουπιδοεκπομπή στην τηλεόραση. Υποχρεώθηκε όμως ο πρωθυπουργός να τον αποπέμψει (μόνο) από την Κ.Ο. της Ν.Δ. μετά την έντονη αντίδραση του υπουργού Εξωτερικών, με τον οποίο προφανέστατα δεν είχε συνεννοηθεί. Η μέχρι τώρα ανοχή του κ. Μητσοτάκη στις ακροδεξιές χυδαιότητες Μπογδάνου πάγωσε και με άγχος έσπευσε να δηλώσει παρών στις εξελίξεις για να μην φανεί ότι είναι παρατηρητής. Τα συστημικά μέσα της λίστας Πέτσα ανταποκρίθηκαν πρόθυμα και επαναλαμβάνονται μονότονα τα νον πέιπερ ότι «ο πρωθυπουργός αποφάσισε και διέγραψε τον Κ. Μπογδάνο» για να μην πάρει τη δόξα ο Ν. Δένδιας. Ωστόσο λίγες ώρες αργότερα, το επόμενο πρωινό, ο κ. Γεραπετρίτης βγήκε να ζητήσει ουσιαστικά συγγνώμη από τον Μπογδάνο και ο  Άδ. Γεωργιάδης να επιτεθεί στον κ. Δένδια, αφού θεωρήθηκε δελφίνος και εκπρόσωπος της καραμανλικής πτέρυγας. Παράλληλα, διόλου τυχαία, παπαγαλάκια του Μαξίμου στόλιζαν τον προκλητικό ακροδεξιό βουλευτή με διάφορα υποτιμητικά επίθετα για να μειώσουν και την παρέμβαση Δένδια. Η προσπάθεια υποβάθμισης του συγκεκριμένου προσώπου όμως χαρακτηρίζει και την ίδια τη Ν.Δ., αφού του δίνει στέγη και έχει εκλεγεί με το ψηφοδέλτιό της. Είναι τυχαία η χρονική στιγμή που συνέβησαν όλα αυτά; Μάλλον όχι. Είχε προηγηθεί ο πρώην πρωθυπουργός Αντ. Σαμαράς, που έβαλε ευθέως κατά του Μητσοτάκη κάνοντας λόγο για «ποταμίσια» Ν.Δ., ενώ αποθρασύνονται διάφορα ναζιστικά στοιχεία ανά την επικράτεια, με τα γκάλοπ να μιλούν για διαρροές της δεξιάς παράταξης προς την Ακροδεξιά. Οι «μακεδονομάχοι» που εξέθρεψε και ενίσχυε για να συγκροτήσει το έξαλλο αντιΣΥΡΙΖΑ μέτωπο μίσους έχουν μετατραπεί σε αντιεμβολιαστές και όχι μόνο. Ο πρωθυπουργός είναι εγκλωβισμένος και όμηρος της Ακροδεξιάς μέσα στο κόμμα του, την οποία ενίσχυσε στον πρόσφατο ανασχηματισμό. Δηλώνει πρόθυμος να κάνει οποιονδήποτε συμβιβασμό, αρκεί να ολοκληρώσει τα deal της Μαξίμου Α.Ε. Στην κούρσα αυτή όμως υπάρχουν και άλλοι που διεκδικούν κομμάτι από την πίτα. Και, όπως εκτιμούν δεξιοί αναλυτές, εκτός των άλλων, τα κονδύλια του ευρωπαϊκού ταμείου ανάκαμψης αποτελούν μήλον της έριδος για επιχειρηματικά συμφέροντα εγχώρια και αλλοδαπά και στον δρόμο προς τις εκλογές θα πιέζουν ποικιλότροπα...  "
avgi.gr,https://www.avgi.gr/politiki/397637_se-talirakia,ΠΟΛΙΤΙΚΗ, Σε ταληράκια,2021-10-07T07:10:00+03:00,Ο Σχολαστικός,"Πολιτικά συμπεράσματα από την υπόθεση Μπογδάνου. Και πώς αυτή η απίθανη περίπτωση πολιτευτή των σόσιαλ κατάφερε να μετατραπεί σε κεντρικό πολιτικό θέμα χωρίς να το θέλει. Η πρώτη παρατήρηση: ο Μπογδάνος ήταν μάλλον εύκολος στόχος. Είχε εκθέσει τον εαυτό του περισσότερο από ό,τι άντεχε να υποστηρίξει. Γι’ αυτό ο Δένδιας τον τελείωσε με τόσο ντροπιαστικό τρόπο μέσα στη Βουλή. Η ουσία είναι ότι ο Μπογδάνος είχε στήσει φάμπρικα να μαζεύει δεξιές ψήφους με επιχειρήματα της βασιλικής χωροφυλακής τη δεκαετίας του ’50. Αλλά με εντελώς προσποιητό τρόπο. Έτσι βγήκε στη Βουλή και είπε με στόμφο πράγματα που τη δεκαετία του ’50 τα λέγανε μέσα στα στρατοδικεία. Ότι το ΚΚΕ δεν είναι πατριωτική δύναμη και το μακεδονικό, και η Μικρά Ασία, και ο Ζαχαριάδης το 1935. Αλλά, σε αντίθεση με τα στρατοδικεία του 50, ο Μπογδάνος τα είπε με την αυτοπεποίθηση ότι κανείς δεν θα τον πάρει στα σοβαρά. Αυτό είναι το τεράστιο πολιτικό του πλεονέκτημα. Άντε να τον γλένταγε λίγο ο Παφίλης. Καλό θα του έκανε. Έλα όμως που τον πήρε σοβαρά ο Δένδιας. Αυτογκόλ. Τελειώνοντας τον Μπογδάνο από τη Ν.Δ. όπως βγάζεις τη μύγα έξω από το δωμάτιο, ο Δένδιας έστειλε ένα μήνυμα στον Μητσοτάκη: ότι η Νέα Δημοκρατία έχει δύο αρχηγούς. Ο Μητσοτάκης αναγκάστηκε να διαγράψει τον Μπογδάνο γιατί προτίμησε να συρθεί πίσω από τον Δένδια, παρά να χρεωθεί περισσότερη ανοχή στους ακροδεξιούς. Γιατί αυτό ακριβώς είναι το σημείο που τον χτυπάει ο Δένδιας. Ότι είναι άσχετος με την πολιτική παράδοση της κοινοβουλευτικής Δεξιάς. Και με οποιαδήποτε πολιτική παράδοση γενικώς. Ενώ ο Δένδιας, όσο δεξιός και να είναι, ξέρει να οριοθετείται. Κι αυτό ενισχύει σημαντικά το προφίλ του. Και αναδεικνύει το ηγετικό έλλειμμα του Μητσοτάκη. Τι γίνεται τώρα. Μετά από μερικές ώρες αμηχανίας, οι δεξιοί στα κοινωνικά δίκτυα έχουν πέσει να φάνε τον Δένδια. Ο  Άδωνις, που είχε εκτεθεί με τον Μπογδάνο, δεν έκρυψε τον θυμό του. Περίπου ποιος είσαι εσύ που το παίζεις αρχηγός κ.λπ. Ο Πλεύρης πιο μαγκωμένα, αλλά δεν το έκρυψε. Συνεπώς πάει να γίνει σύγκρουση ακροδεξιών - Δένδια. Στην οποία ο Μητσοτάκης περιθωριοποιείται. Ο Δένδιας ανέβασε στο Τwitter του μια άσχετη δήλωση ότι είναι προσηλωμένος στην επιτυχία των κυβερνητικών στόχων και ότι είναι υπουργός του Μητσοτάκη. Ότι δεν αμφισβητεί την ηγεσία δηλαδή. Προφανώς πιέστηκε από το Μαξίμου, αλλά δεν είναι και κάτι που του κάνει κακό ή ακυρώνει την τακτική του. Εδώ είναι άλλο ένα λεπτό σημείο. Μπορεί ο Μητσοτάκης να περιθωριοποιείται, αλλά η ηγεμονική συμπεριφορά Δένδια τον πιέζει πάρα πολύ. Και ο Δένδιας έχει και το πλεονέκτημα ότι έχει κρατηθεί μακριά από τα οικονομικά. Και από όλα αυτά για τα οποία εκτίθεται η κυβέρνηση Μητσοτάκη. Έτσι, η κατάσταση κάτω από τα πόδια του Μητσοτάκη είναι ασταθέστατη. Αν επιχειρήσει να κοντύνει τον Δένδια, θα χρεωθεί άλλο ένα κομπρεμί με τους ακροδεξιούς. Και η κατάσταση θα γίνει χειρότερη. Αν τον αφήσει όπως είναι, χρεώνεται πραγματικά δεύτερο αρχηγό και οι ακροδεξιοί θα αρχίσουν να διαλύουν την κατάσταση. Και προφανώς ο Μπογδάνος και διάφοροι άλλοι τελειωμένοι κάτι θα επιχειρήσουν στα ακροδεξιά με διάφορα ορφανά του Σαμαρά. Τώρα που οι αντιεμβολιαστές ψάχνονται πολιτικά και οι «μακεδονομάχοι» ντρέπονται. Και είναι και απλή αναλογική. Αν δεν το κάνουν τώρα, πότε θα το κάνουν; Πάρτε ποπ κορν.    "
avgi.gr,https://www.avgi.gr/koinonia/397347_entasi-me-antiemboliastes-ston-agio-ahillio-fonazan-aishos-ston-mitropoliti,ΚΟΙΝΩΝΙΑ, Λάρισα / Ένταση με αντιεμβολιαστές στον Άγιο Αχίλλιο - Φώναζαν «αίσχος» στον Μητροπολίτη,2021-10-03T14:52:30+03:00,Αυγή Newsroom,"Ένταση δημιουργήθηκε από αντιεμβολιαστές που βρέθηκαν έξω από Ιερούς Ναούς στη Λάρισα την Κυριακή. Οι αντιεμβολιαστές φώναζαν «ντροπή» και γιούχαραν επειδή οι ιερείς επέτρεψαν τους εμβολιασμούς έξω από την εκκλησία. Τα λίγες δεκάδες άτομα φώναζαν δε «ανάξιος» στο Μητροπολίτη Ιερώνυμο που ανέλαβε τη σχετική πρωτοβουλία. Η Ιερά Μητρόπολη Λαρίσης και Τυρνάβου σε ανακοίνωσή της αναφέρει: ""Η Iερά Μητρόπολη εκφράζει τις θερμές της ευχαριστίες στην 5η υγειονομική Περιφέρεια, την Περιφέρεια Θεσσαλίας και τον Δήμο Λαρισαίων για την υποδειγματική συνεργασία και την απόλυτη προσήλωσή τους στην επίτευξη τού σκοπού, που δεν είναι άλλος από την αποτροπή επιπλέον απωλειών συνανθρώπων μας από τον φονικό ιό "". Μητροπολίτης Λαρίσης Ιερώνυμος: Να νικήσουμε τον φόβο «Εάν θα κάνεις το εμβόλιο ρωτάς το γιατρό σου» επεσήμανε ο Μητροπολίτης Λαρίσης και Τυρνάβου κ. Ιερώνυμος μετά τη δοξολογία στον Άγιο Αχίλλιο και ευχαρίστησε όλους όσους ανταποκρίθηκαν στην πρόκληση για εμβολιασμό έξω από τον Μητροπολιτικό Ιερό Ναό Αγίου Αχιλλίου. Ο ίδιος, μιλώντας στην κάμερα του larissanet, ευχαρίστησε και όλους όσοι διαμαρτυρήθηκαν κατά της δράσης εμβολιασμού. «Η μονάδα θα συνεχίσει το έργο της και θα προσπαθήσουμε να συντηρήσουμε το μήνυμα ζωής» υπογράμμισε ο κ. Ιερώνυμος. «Να νικήσουμε το φόβο, προσπαθούμε να πείσουμε…» κατέληξε ο Μητροπολίτης Λαρίσης κ. Ιερώνυμος, ο οποίος χαιρέτησε όσους διαμαρτυρήθηκαν κατά την αποχώρησή του, ενώ δήλωσε πως το γραφείο του είναι ανοιχτό σε όλους."
avgi.gr,https://www.avgi.gr/politiki/397301_olotahos-gia-tin-psorokostaina,ΠΟΛΙΤΙΚΗ, Ολοταχώς για την «ψωροκώσταινα»,2021-10-03T13:45:00+03:00,Κατερίνα Μπρέγιαννη,"Φασίστες χαιρετούν ναζιστικά από το σχολείο. Η ΕΛ.ΑΣ. τους καλύπτει, οι διευθυντές προσπαθούν να τους προφυλάξουν, τα κανάλια βλέπουν μόνο «επεισόδια» και «βεντέτα» μεταξύ ομάδων και η Ν.Δ. καταδικάζει την ανύπαρκτη «αριστερή βία» αθωώνοντάς τους. Είτε άκουγες τον υφυπουργό Παιδείας  Άγγ. Συρίγο είτε τον  Άδ. Γεωργιάδη ή τον Μ. Βορίδη, το ίδιο και το αυτό. Καταδικάζουν τη βία απ’ όπου κι αν προέρχεται για να μην την καταδικάσουν από εκεί που προέρχεται. Κανείς δεν έπεσε από τα σύννεφα, είπε ο πρόεδρος της Ομοσπονδίας Γονέων Κ. Μακεδονίας (ΕΡΤ3). Μόνο η ΕΛ.ΑΣ. και το υπουργείο Παιδείας, που σώζουν τον λύκο αντί για τα πρόβατα. Δυσδιάκριτες οι διαφορές του Βελόπουλου στον ΑΝΤ1 με όσα είπε ο Συρίγος για την «αριστερή βία» και την αποκομματικοποίηση των σχολείων. Τώρα που η Ν.Δ. γίνεται το πλέον αξιόπιστο πλυντήριο και με το αζημίωτο... ράβει κι αυτός κοστούμι. Στον Εύοσμο απαγορεύτηκε σε εκπαιδευτικούς συνδικαλιστές να προσεγγίσουν το ΕΠΑ.Λ. Στην Αθήνα επιτέθηκαν με ΜΑΤ στους εκπαιδευτικούς και διέλυσαν με την αύρα το συλλαλητήριο. Η ΕΛ.ΑΣ. σε πλήρη ετοιμότητα. Αντιεμβολιαστές διαμαρτύρονταν υπό τους ήχους του ναζιστικού ύμνου στην πλατεία Αριστοτέλους. Φασίστες τραμπούκισαν γυναίκα δημοσιογράφο στο ΕΠΑ.Λ. Ευόσμου. Η ΕΛ.ΑΣ. κοιμάται. Μετά από απειλές και μπούλινγκ με την ανοχή του λυκειάρχη, συμμαθητές της κούρεψαν 15χρονη μαθήτρια σε ΕΠΑ.Λ. στο Κερατσίνι, όπως κατήγγειλε η μητέρα της (Alpha). Η ρατσιστική βία και πάλι στο προσκήνιο. Χρειάζεται κι άλλος  Άλεξ, κι άλλος Γιακουμάκης για να μπει ο αντιρατσιστικός λόγος στα σχολεία; Οι ειδικοί βλέπουν κορύφωση του κύματος της πανδημίας τον Οκτώβριο. Η κυβέρνηση επιχειρεί να διαλύσει την επιτροπή των ειδικών επί το «ομοφωνικότερον» και την τελευταία στιγμή το ακυρώνει. Στα κανάλια ησυχία. Η Κεραμέως μάχεται τους εκπαιδευτικούς και ο Μητσοτάκης επιπλήττει τους σεισμόπληκτους που δεν έφτιαξαν τα σπίτια τους σωστά. Ξεπέρασαν τα 1.700 τα κατεστραμμένα σπίτια στην Κρήτη. Στα κανάλια ησυχία. Δεν υπάρχει κύμα απολύσεων, είπε ο Σταϊκούρας (ΑΝΤ1). Ούτε φτώχεια υπάρχει, είπε ο Συρίγος (ΑΝΤ1). Το δυσθεώρητο χρέος απλά δεν υπάρχει. Μόνο ανάπτυξη. Χωρίς γιατρούς, ΜΕΘ, σχολεία, σπίτια... Τα ΜΜΕ ανατρίχιασαν από εθνική υπερηφάνεια για την αγορά των φρεγατών. Στα ψιλά των ειδήσεων: Το υπουργείο Παιδείας έκοψε την παράλληλη στήριξη σε χιλιάδες παιδιά με αναπηρία (Open). Η εξαφανισμένη είδηση: Στον ΟΑΕΔ 500 καθαριστές/ριες πετάγονται στον δρόμο για να πάρουν εργολάβους. Τα τριπλάσια θα κοστίσουν στο Δημόσιο, αλλά δουλίτσες να γίνονται.  "
avgi.gr,https://www.avgi.gr/diethni/397151_efeteio-toy-rio-aporriptei-pistopoiitiko-emboliasmoy,ΔΙΕΘΝΗ, Βραζιλία / Το εφετείο του Ρίο απορρίπτει το πιστοποιητικό εμβολιασμού ,2021-10-01T12:30:00+03:00,Αργύρης Παναγόπουλος,"Ανάσα στους αντιεμβολιαστές όλου του κόσμου, που ετοιμάζουν τις επόμενες ημέρες διαμαρτυρίες στις ΗΠΑ, την Ευρώπη και την Αυστραλία, έδωσε η απόφαση εφετείου του Ρίο Ντε Τζανέιρο να αναστείλει την εφαρμογή του υγειονομικού πιστοποιητικού που ίσχυε από τις 15 Σεπτεμβρίου για την πρόσβαση κυρίως σε τουριστικά αξιοθέατα, σε αθλητικούς και σε όλους σχεδόν τους κλειστούς χώρους της πόλης, που είχε αποφασίσει ο δήμαρχος της Εντουάρντο Πάες, εκτιμώντας ότι αποτελεί «υγειονομική δικτατορία», συγκρίνοντας μάλιστα το μέτρο με τις διώξεις του Χίτλερ κατά των Εβραίων. Σύμφωνα με τον δικαστή Πάουλο Ράνχελ «το πιστοποιητικό υγείας διαχωρίζει τους πολίτες σε εμβολιασμένους ή μη» με στόχο τον «κοινωνικό έλεγχο», «μοιάζει με το μαρκάρισμα των σκλάβων και των βοοειδών». Ο Ράνχελ υποστήριξε ότι «οι Εβραίοι διώχθηκαν και οι μαύροι υποδουλώθηκαν εξαιτίας του φόβου στο μυαλό των ανθρώπων της εποχής, που αντιμετώπιζαν αυτά τα άτομα ως ανίκανους, επικίνδυνους και επιβλαβείς για την κοινωνία» με τον Χίτλερ «να εισάγει τον φόβο των Εβραίων και των Τσιγγάνων μέσω της ναζιστικής προπαγάνδας». Ο δήμος του Ρίο Ντε Τζανέιρο θα ασκήσει έφεση, ενώ η πόλη με 33.000 θύματα από τον κορωνοϊό έχει αναλογικά με τον πληθυσμό της τη διπλάσια σχεδόν θνησιμότητα από τις άλλες πόλεις της Βραζιλίας, η οποία καταγράφει την υψηλότερη θνησιμότητα μωρών παιδιών στον κόσμο από τον κορωνοϊό. Με σχεδόν 600.000 θύματα, η Βραζιλία καταγράφει τα δεύτερα περισσότερα θύματα μετά τις ΗΠΑ. Την ίδια στιγμή στη Ρωσία συνεχίζουν να καταγράφονται διαδοχικά ρεκόρ θυμάτων από τον κορωνοϊό και στη γειτονική Ουκρανία ρεκόρ κρουσμάτων, ενώ υψηλός παραμένει και ο αριθμός των κρουσμάτων σε σειρά ευρωπαϊκών χωρών, όπως η Βρετανία, η Γερμανία και η Ιταλία. Στη Λιουμπλιάνα της Σλοβενίας η αστυνομία χρησιμοποίησε χημικά και αντλία για να διαλύσει διαδήλωση αντιεμβολιαστών που φώναζαν το σύνθημα «Ελευθερία! Ελευθερία!», στον απόηχο του θανάτου εικοσάχρονης μετά τον εμβολιασμό της με εμβόλιο της Johnson & Johnson, του οποίου η χορήγηση διακόπηκε προληπτικά από τις αρχές. Καθηγητές της Ιατρικής Σχολής του Πανεπιστημίου του Χάρβαρντ, αφού διαμαρτυρήθηκαν έξω από τα κεντρικά γραφεία της Moderna, έφθασαν πρώτη φορά έξω από την κατοικία του διευθύνοντος συμβούλου της εταιρείας Στέφαν Μάνσελ ζητώντας την άρση των πατεντών των εμβολίων για να δοθεί η δυνατότητα παραγωγής τους σε όλες τις χώρες του κόσμου, ασκώντας παράλληλα κριτική και στον Αμερικανό Πρόεδρο Τζο Μπάιντεν επειδή απέτυχε να προχωρήσει στην άρση των πατεντών.  "
avgi.gr,https://www.avgi.gr/politiki/397037_epikoinonia-kai-oysies,ΠΟΛΙΤΙΚΗ, Επικοινωνία και ουσίες,2021-09-30T10:20:00+03:00,Λάμπρος Αθ. Τσουκνίδας,"Όταν στις αρχές Αυγούστου ο δεύτερος γραμματέας της Λέγκα πρότεινε να μετονομαστεί σε πλατεία Μουσολίνι μια πλατεία που έφερε τα ονόματα των δολοφονημένων από τη μαφία δικαστικών Φαλκόνε και Μπορσελίνο, ο Σαλβίνι δεν θα μπορούσε να φανταστεί ότι ο μηχανισμός επικοινωνιακής πρόκλησης στον οποίο στηριζόταν άρχιζε να μετράει ανάποδα. Ίσως να άρχισε να το ψυχανεμίζεται όταν είδε μια σειρά από πρωτοκλασάτα στελέχη της Λέγκα (υπουργούς αλλά και περιφερειάρχες) να αμφισβητούν την υποστήριξή του στους αντιεμβολιαστές, με αποτέλεσμα να επιτρέψει την ψήφο κατά συνείδηση στη Βουλή μπας και κρυφτεί ο εσωτερικός διχασμός, ενόψει μάλιστα δημοτικών εκλογών σε Ρώμη, Μιλάνο, Τορίνο. Φευ, ο δικός του υπουργός Ανάπτυξης Τζιανκάρλο Τζορτζέτι -λίγο πριν μεταβεί στις ΗΠΑ για να πιάσει επαφή με το περιβάλλον των Δημοκρατικών- έσπευσε προ τριημέρου να αμφισβητήσει τη δυνατότητα νίκης των εμφανιζόμενων ως αντισυστημικών εκλεκτών του Σαλβίνι στην πρωτεύουσα και στο Μιλάνο. Ο διχασμός ήταν πλέον φανερός, την ώρα που ο Σαλβίνι έχανε το ισχυρό του όπλο: τον Μορίζι, γκουρού του επικοινωνιακού του μηχανισμού (του ""Κτήνους"", όπως τον είχε βαφτίσει σαν για να δείξει την κανιβαλική διάθεση κατά αντιπάλων και, κυρίως, των αδυνάμων). Ο πανεπιστημιακός συνεργάτης του είχε ανακοινώσει την αποχώρησή του ""για οικογενειακούς λόγους"", μέχρι που η Repubblica αποκάλυψε το καλά κρυμμένο μυστικό: διεξάγεται ανάκριση εις βάρος του για κατοχή, χρήση και διάθεση ναρκωτικών ουσιών... Ο Μορίζι έσπευσε να ζητήσει συγγνώμη από το κόμμα και τον Σαλβίνι, επικαλούμενος μάλιστα ""υπαρξιακά αδιέξοδα"", αυτά που ο απηνής διώκτης των αδυνάμων δεν είχε αναγνωρίσει σε κανένα θύμα των κανιβαλικών εκστρατειών του στα κοινωνικά δίκτυα. Τα δημοσιεύματα έκαναν λόγο για πάρτι στο σπίτι του με δύο 20χρονους Ρουμάνους τους οποίους σταμάτησε η αστυνομία στον δρόμο, βρήκε ουσίες στο αμάξι τους κι αυτοί υπέδειξαν το σπίτι του Μορίζι.  Έφοδος, και να τη η κοκαΐνη στα παρατημένα πιάτα... Από προχθές ο Σαλβίνι προσπαθεί να συνέλθει και να περάσει στην αντεπίθεση επικαλούμενος προεκλογική επίθεση του συστήματος εναντίον αυτού, του μόνου αντισυστημικού. Οι κάτοικοι της περιοχής του γηπέδου του Σαν Σίρο που, ενόψει των εκλογών της Κυριακής, τον αποδοκίμασαν χθες το απόγευμα δεν φάνηκε να πείθονται. Η επικοινωνία δεν είναι, μέχρι τέλους, η ουσία...    "
avgi.gr,https://www.avgi.gr/diethni/397051_geniko-mploko-stoys-antiemboliastes,ΔΙΕΘΝΗ, YouTube / Γενικό μπλόκο στους αντιεμβολιαστές,2021-09-30T09:20:00+03:00,Νίκος Κυριακίδης,"Το αντιεμβολιαστικό “κίνημα” ήταν ήδη ενεργό πολύ πριν την πανδημία σε διάφορα επίπεδα στις νέες “απομακρυσμένες” συλλογικότητες της εποχής, οι οποίες έχουν διαμορφωθεί μέσα από το Διαδίκτυο και σε μεγάλο βαθμό διεκδικούν ρόλο και υπόσταση επίσης μέσα από αυτό. Τα κοινωνικά δίκτυα ήταν ο προνομιακός χώρος των αντιεμβολιαστών για πολύ καιρό τόσο για τη διάδοση των “ιδεών” τους όσο και για τον προσηλυτισμό νέων οπαδών. Ωστόσο, ο κόσμος ζει σήμερα μια πρωτοφανή κρίση δημόσιας υγείας και η αντίδραση των διαχειριστών των πιο δημοφιλών πλατφορμών κοινωνικών μέσων και μέσων κοινωνικής δικτύωσης απέναντι στους αντιεμβολιαστές, έστω και καθυστερημένα, αλλάζει άρδην τα δεδομένα. Με την πανδημία της Covid-19 να βρίσκεται σε κρίσιμη καμπή, τις κυβερνήσεις να προσπαθούν να επιταχύνουν και να ολοκληρώσουν τις εκστρατείες μαζικής ανοσοποίησης του πληθυσμού και τους ειδικούς να αγωνίζονται να πείσουν όσους, όχι εκ πεποιθήσεως, παραμένουν επιφυλακτικοί απέναντι στο εμβόλιο, η δράση του αντιεμβολιαστικού κινήματος υπονομεύει εκ των πραγμάτων την προσπάθεια να τιθασευτεί η απειλή. Κάνοντας ένα αποφασιστικό βήμα, οι διαχειριστές του YouTube αποφάσισαν να αυστηροποιήσουν την πολιτική της πλατφόρμας ενάντια στην παραπληροφόρηση με στόχο να καταπολεμήσουν την παραπληροφόρηση κατά των εμβολίων γενικότερα και όχι μόνο εκείνη που αφορά τα εμβόλια κατά της Covid-19. Βάσει της νέας πολιτικής που τίθεται άμεσα σε εφαρμογή, το YouTube θα “κατεβάσει” τα κανάλια όσων θεωρεί “εξέχοντες διανομείς παραπληροφόρησης για τα εμβόλια”, συμπεριλαμβανομένου του καναλιού του ""Ταμείου Υπεράσπισης της Παιδικής Υγείας"" του Ρόμπερτ Κένεντι Τζούνιορ, γιου του δολοφονημένου το 1968 γερουσιαστή και υπουργού Δικαιοσύνης Μπόμπι Κένεντι, αδελφού του Προέδρου Κένεντι. Ο 67χρονος Κένεντι Τζούνιορ είναι δικηγόρος ειδικευμένος σε περιβαλλοντικά θέματα και ένας από τους πιο γνωστούς αντιεμβολιαστές της Αμερικής. Από το 2005 προωθεί την επιστημονικά απαξιωμένη ιδέα ότι τα εμβόλια προκαλούν αυτισμό και είναι ιδρυτής και πρόεδρος του “Ταμείου Υπεράσπισης της Παιδικής Υγείας”, το οποίο μάχεται κατά των εμβολίων. Το YouTube θα διαγράψει επίσης τα κανάλια που ανήκουν στους Τζόζεφ Μέρκολα,  Έριν Ελίζαμπεθ και Σέρι Τενπένι, αναγνωρισμένα όλα από το “Κέντρο για την Καταπολέμηση του Ψηφιακού Μίσους” μεταξύ των κορυφαίων που πρωταγωνιστούν στη διάδοση της διαδικτυακής παραπληροφόρησης σχετικά με τα εμβόλια κατά της Covid-19. Όπως δήλωσε στον ιστότοπο Axios ο αντιπρόεδρος του τμήματος Παγκόσμιας Ασφάλειας του YouTube Ματ Χάλπριν, οι διαχειριστές της πλατφόρμας θα διαγράψουν επίσης περιεχόμενο παραπληροφόρησης σχετικά με τα τρέχοντα εμβόλια που έχουν εγκριθεί και επιβεβαιωθεί ότι είναι ασφαλή και αποτελεσματικά από τις αμερικανικές υγειονομικές αρχές και τον Παγκόσμιο Οργανισμό Υγείας. Αυτό σημαίνει ότι το YouTube θα αφαιρέσει βίντεο οι δημιουργοί των οποίων ισχυρίζονται πως τα εμβόλια είναι επικίνδυνα για πρόκληση καρκίνου, στειρότητας ή αυτισμού ή ότι μέσω αυτών εγχύονται μικροτσίπ στους λήπτες τους. Η νέα πολιτική βασίζεται στους υφιστάμενους κανόνες κατά της παραπληροφόρησης για το εμβόλιο ανοσοποίησης έναντι της Covid-19, οι οποίοι οδήγησαν στη διαγραφή 130.000 βίντεο από τον περασμένο Οκτώβριο. Οι διαχειριστές αναφέρουν ότι έχουν αφαιρέσει περισσότερα από 1 εκατομμύριο βίντεο για παραβίαση της συνολικής πολιτικής κατά της ιατρικής παραπληροφόρησης για την Covid-19. Η πλατφόρμα θα επιτρέψει επιστημονικές συζητήσεις σε σχέση με τις μολυσματικές ασθένειες και τα εμβόλια, παρουσιάσεις για συγκεκριμένες κλινικές δοκιμές ή βίντεο σχετικά με τις ιστορικές επιτυχίες και αποτυχίες των εμβολίων. Οι προσωπικές μαρτυρίες θα επιτρέπονται, όπως π.χ. εκείνη ενός γονέα που περιγράφει την εμπειρία με τον εμβολιασμό του παιδιού του, αλλά υπό προϋποθέσεις και όρια. «Τις εβδομάδες και τους μήνες που ακολούθησαν την εφαρμογή της πολιτικής μας κατά της παραπληροφόρησης για το εμβόλιο ενάντια στην Covid-19 παρατηρήσαμε το περιεχόμενο και συνειδητοποιήσαμε ότι υπήρχε αλληλεπίδραση μεταξύ της διστακτικότητας απέναντι γενικά στα εμβόλια και της παραπληροφόρησης για το εμβόλιο κατά της Covid-19. Θεωρήσαμε ότι έπρεπε να αντιμετωπίσουμε και τα δύο» τόνισε ο Χάλπριν.  "
avgi.gr,https://www.avgi.gr/koinonia/397049_h-kratiki-adiaforia-odigei-se-emboliasmo-mono-gia-ellines,ΚΟΙΝΩΝΙΑ, Πρόσφυγες / H κρατική αδιαφορία οδηγεί σε εμβολιασμό μόνο για Έλληνες,2021-09-30T07:50:00+03:00,Έλλη Ζώτου,"Την ώρα που καθημερινά γιατροί καλούν τον πληθυσμό να εμβολιαστεί στο όνομα της δημόσιας υγείας και ταυτόχρονα αντιεμβολιαστές μηνύουν εκπαιδευτικούς ή γιατρούς, ένα μέρος του πληθυσμού της χώρας, το μεταναστευτικό και προσφυγικό, που αριθμεί συνολικά πάνω από μισό εκατομμύριο ανθρώπους, έχει αγνοηθεί, χωρίς ενημέρωση στις γλώσσες που οι άνθρωποι κατανοούν, και μερίδα του έχει αποκλειστεί, καθώς η πρόσβαση συνδέεται με το νομικό καθεστώς του κάθε πολίτη τρίτης χώρας, ενώ δεν λείπουν συλλήψεις μεταναστών εργατών που συνελήφθησαν στην προσπάθειά τους να πάνε να εμβολιαστούν! Αυτή η πραγματικότητα παρουσιάστηκε χθες κατά τη συνέντευξη Τύπου για την καμπάνια για την πρόσβαση όλων των προσφύγων και μεταναστών, ανεξάρτητα από το νομικό τους καθεστώς, στον εμβολιασμό κατά του κορωνοϊού, την οποία έχουν ξεκινήσει από τον προηγούμενο μήνα η ΜΚΟ InterSOS Hellas, το Ελληνικό Φόρουμ Μεταναστών και το Ελληνικό Φόρουμ Προσφύγων. Άλλωστε, όπως έχουμε παρουσιάσει και μέσα από τις σελίδες της ΑΥΓΗΣ, ο εμβολιασμός των αιτούντων άσυλο και διαμενόντων σε ΚΥΤ των νησιών ή στα καμπ της ενδοχώρας ξεκίνησε με μεγάλη καθυστέρηση σε σχέση με τον υπόλοιπο πληθυσμό, μόλις τον περασμένο Ιούνιο και με μεγάλα προβλήματα στην πρόσβαση. Οι μη έχοντες χαρτιά, για παράδειγμα, εξ αρχής είναι αποκλεισμένοι από τη διαδικασία καθώς δεν είχαν τον απαραίτητο ΑΜΚΑ ή ΠΑΥΠΑ για να κλείσουν ραντεβού. Εξαγγελίες χωρίς αντίκρισμα Μάλιστα, στο υπό συζήτηση σχέδιο νόμου του υπουργείου Υγείας, στο οποίο προβλέπεται ότι οι μετανάστες χωρίς χαρτιά δεν θα απελαύνονται κατά τον εμβολιασμό τους, δεν προβλέπεται το ακαταδίωκτο, όπως υπάρχει σε άλλες ευρωπαϊκές χώρες, όπως τόνισε ο εργατολόγος και καθηγητής στο Πάντειο Πανεπιστήμιο Απόστολος Καψάλης προσθέτοντας ότι υπάρχουν «ελλείψεις και αντιφάσεις ως προς το νομοτεχνικό σκέλος, αμφισημίες και ασάφειες που κινδυνεύουν να το καταστήσουν ανενεργό». Επεσήμανε ότι υπήρξε υπαναχώρηση από την αρχική διατύπωση του άρθρου που είχε τεθεί προς συζήτηση και εξήγησε ότι, αν ψηφιστεί η παρούσα εκδοχή, «δεν είναι απίθανο κάποιος να συλληφθεί την περίοδο που προσπαθεί να βγάλει προσωρινό ΑΜΚΑ ή να κλείσει ραντεβού ή να πάει να εμβολιαστεί». Υπογράμμισε δε την ανάγκη να γίνει καμπάνια ενημέρωσης ώστε να είναι σαφές ότι οι άνθρωποι αυτοί δεν κινδυνεύουν σε κανένα στάδιο της διαδικασίας, να απλοποιηθούν οι διαδικασίες πρόσβασης, ενώ σημείωσε ότι σε έρευνα σε εργάτες γης σε Μανωλάδα και Θεσσαλία διαπιστώθηκε πως ενδιαφέρονταν να εμβολιαστούν σε “συντριπτικό ποσοστό”. Συμπλήρωσε δε ότι το καλοκαίρι πολλοί καλλιεργητές δεν μπορούσαν να βρουν εργάτες γης, καθώς δεν μπορούσαν οι τελευταίοι να μετακινηθούν ελλείψει πιστοποιητικού εμβολιασμού. Η διευθύντρια του Ελληνικού Φόρουμ Μεταναστών  Άντλα Σασάτη μετέφερε ότι έχουν καταγγελίες πως μετανάστες στην Πελοπόννησο συνελήφθησαν ενώ πήγαιναν στο ΚΕΠ για να βγάλουν προσωρινό ΑΜΚΑ για εμβολιασμό. Τόνισε ότι άλλη μια φορά οι μετανάστες δεν συμπεριλήφθηκαν στην εθνική στρατηγική εμβολιασμού σημειώνοντας ότι μέχρι σήμερα η ενημέρωση του κοινού για τον κορωνοϊό και το εμβόλιο γίνεται μόνο στα ελληνικά ή και τα αγγλικά «και η επιμέρους πληροφόρηση αφήνεται στην καλή διάθεση των οργανώσεων της κοινωνίας των πολιτών». Προβλήματα στη συνταγογράφηση Την ανάγκη ενημέρωσης σε γλώσσα που κατανοούν ανέφερε και ο διευθυντής του Ελληνικού Φόρουμ Προσφύγων Γιονούς Μοχαμαντί, καθώς οι αιτούντες άσυλο είναι ευάλωτοι σε fake news, ενώ ζήτησε την απλοποίηση της διαδικασίας του εμβολιασμού. Πρόσθεσε ότι υπήρξαν προβλήματα με τη χρήση του ΠΑΑΥΠΑ (προσωρινού αριθμού ασφάλισης), καθώς σε κάποιες περιπτώσεις οι γιατροί δεν δέχονταν να συνταγογραφήσουν με το ΠΑΑΥΠΑ ή η πλατφόρμα ραντεβού δεν δεχόταν στο πεδίο ΑΜΚΑ τον αριθμό ΠΑΑΥΠΑ. Ο γενικός διευθυντής της InterSOS Hellas Απόστολος Βεΐζης, παρουσιάζοντας την καμπάνια και την αναγκαιότητά της, υπογράμμισε ότι είναι ευκαιρία να σταματήσουν οι διακρίσεις και ως προς την πρόσβαση στον εμβολιασμό, αλλά και προς την πρόσβαση σε υπηρεσίες υγείας, όπως συμβαίνει τώρα. Υπενθύμισε δε μαζί και με τον ομότιμο καθηγητή Δημόσιας Υγείας της Εθνικής Σχολής Δημόσιας Υγείας και μέλος της Εθνικής Επιτροπής Εμβολιασμών Τάκη Παναγιωτόπουλο την πρόσφατη έκθεση του ΠΟΥ για την αναγκαιότητα εμβολιασμού του προσφυγικού και μεταναστευτικού πληθυσμού. Όπως είπαν και οι δύο, “δεν υπάρχει δημόσια υγεία αν δεν υπάρχει υγεία προσφύγων και μεταναστών”. Επιπλέον και οι δύο τόνισαν την ανάγκη -αλλά και την έλλειψη- δημόσιων στοιχείων για τον εμβολιασμό και τη νόσηση του πληθυσμού.  "
avgi.gr,https://www.avgi.gr/diethni/396870_8-pragmata-poy-prepei-na-xeroyme-gia-tin-epomeni-mera-ton-germanikon-eklogon,ΔΙΕΘΝΗ, Γερμανία / 8 πράγματα που πρέπει να ξέρουμε για την επόμενη μέρα των γερμανικών εκλογών,2021-09-28T08:20:00+03:00,Κάκη Μπαλή,"Το νέο πολιτικό τοπίο που προέκυψε από τις ομοσπονδιακές κάλπες της Κυριακής στη Γερμανία δεν επιτρέπει γρήγορες εκτιμήσεις για το ποιος θα διαδεχθεί τη Μέρκελ στην Καγκελαρία ούτε για το ποια θα είναι η επόμενη κυβέρνηση συνασπισμού. Αριθμητικά είναι εφικτοί τουλάχιστον τρεις συνδυασμοί, η συνέχιση του μεγάλου συνασπισμού, η συνεργασία SPD, Πράσινων και FDP, καθώς και η συνεργασία CDU / CSU, Πράσινων και FPD, με τον πρώτο να είναι πολιτικά ανεπιθύμητος. Οι διαπραγματεύσεις για τον σχηματισμό κυβέρνησης αναμένεται να κρατήσουν πολύ, με το πιο συνηθισμένο... αστείο στο Βερολίνο να είναι ότι η Μέρκελ πρέπει να προετοιμάσει άλλο ένα πρωτοχρονιάτικο διάγγελμα. Πάντως, τα τέσσερα κόμματα που παίζουν ρόλο σ’ αυτή τη διαπραγμάτευση ξέρουν ότι πρέπει να γκαζώσουν. Το θέλουν τα ίδια, το θέλουν οι εταίροι της Γερμανίας στον κόσμο, το θέλει και το γερμανικό χρηματιστήριο. 1. Ποια είναι η διαδικασία από δω και πέρα; Στη Γερμανία την εντολή σχηματισμού κυβέρνησης την παίρνει αυτός που μπορεί να παρουσιάσει μια σταθερή κοινοβουλευτική πλειοψηφία. Αυτό σημαίνει ότι δεν είναι κατ’ ανάγκη ο επικεφαλής του πρώτου κόμματος, αλλά θα μπορούσε να είναι και του δεύτερου. Από το βράδυ της Κυριακής, στον καθιερωμένο “γύρο των ελεφάντων”, ο νικητής σοσιαλδημοκράτης  Όλαφ Σολτς διεκδίκησε την Καγκελαρία ως επικεφαλής ενός συνασπισμού με τους Πράσινους και τους Φιλελεύθερους (ας τον πούμε “σηματοδότη”, από τα χρώματα των τριών κομμάτων). Αλλά και ο ηττημένος χριστιανοδημοκράτης  Άρμιν Λάσετ υποστήριξε πως μπορεί να γίνει ο επικεφαλής ενός συνασπισμού με τους Πράσινους και τους Φιλελεύθερους (ας τον πούμε “Τζαμάικα”, όπως η σημαία της χώρας της ρέγκε, πάλι από τα χρώματα των τριών κομμάτων).  Όταν ο ένας από τους δύο τα καταφέρει, πρώτα θα πρέπει να πάρει την έγκριση από τα συνέδρια των εμπλεκόμενων κομμάτων και στη συνέχεια θα πάει για ψήφο εμπιστοσύνης στη Βουλή. 2. Ποιος βγάζει καγκελάριο; Για πρώτη φορά το τρίτο και το τέταρτο κόμμα -που μαζί έχουν πάρει το 26,3% των ψήφων, περισσότερο από 25,7 % του πρώτου SPD και του 24,1% της δεύτερης και καταϊδρωμένης CDU / CSU- θα αποφασίσουν ποια θα είναι η επόμενη κυβέρνηση και ο επόμενος καγκελάριος. Από το βράδυ της Κυριακής οι επικεφαλής των Πράσινων και των Φιλελεύθερων (FDP) περίπου ανακοίνωσαν ότι πρώτα θα συζητήσουν μεταξύ τους εάν μπορούν να βρουν ικανοποιητικά σημεία τομής των προγραμμάτων τους και βάσει αυτών θα προχωρήσουν σε διερευνητικές επαφές είτε με τους Σοσιαλδημοκράτες είτε με τους Χριστιανοδημοκράτες. Πράσινοι και FDP είναι επί της ουσίας ανταγωνιστές στον δρόμο για τον “εκσυγχρονισμό” της γερμανικής οικονομίας και κοινωνίας και θεωρούνται τα κόμματα που ψηφίζουν “αυτοί που αμείβονται καλύτερα”. Πάντως, οι Πράσινοι ενδιαφέρονται ως έναν βαθμό και για την κοινωνική δικαιοσύνη - και επιμένουν αφενός στην αύξηση του κατώτατου ωρομίσθιου στα 12 ευρώ, αφετέρου στην αύξηση της φορολογίας στα καύσιμα, αλλά και στα υψηλά εισοδήματα ώστε να γίνουν “πράσινες” επενδύσεις. Οι Φιλελεύθεροι, πάλι, θεωρούν εαυτούς τους πραγματικούς υποστηρικτές της ελεύθερης αγοράς και επιμένουν ότι δεν πρέπει να υπάρξουν αυξήσεις στη φορολογία -ειδικά για τους πλούσιους-, αλλά ούτε να διευρυνθεί το δημόσιο χρέος, καθώς είναι κάθετοι στο ότι τις “πράσινες” επενδύσεις θα τις κάνει ο ιδιωτικός τομέας. 3. Το στοίχημα του νικητή Ο  Όλαφ Σολτς, ο άνθρωπος που απέδειξε ότι το SPD μπορεί πάλι να νικήσει -τον κορόιδευαν άπαντες όταν είχε πάρει το χρίσμα την άνοιξη και είπε ότι «θέλω να κερδίσω», καθώς οι Σσοσιαλδημοκράτες ήταν στο 15% στις δημοσκοπήσεις- προχωρά από χθες σε μια επίθεση γοητείας έναντι των Πράσινων και των Φιλελεύθερων. Τους θυμίζει πόσο καλά έχουν κυβερνήσει μαζί - από το 1969 μέχρι το 1982 με το FDP, κι από το 1998 μέχρι το 2005 με τους Πράσινους. Και επισημαίνει ότι στις εκλογές της Κυριακής τρία κόμματα αύξησαν το ποσοστό τους, το SPD, οι Πράσινοι και το FDP, ερμηνεύοντάς το εμμέσως ως την εντολή από τους ψηφοφόρους να κυβερνήσουν μαζί. Το πιθανότερο είναι ότι αυτό το επιχείρημα θα μετρήσει στην αρχή - και ότι η πρώτη επιλογή των δύο μικρότερων κομμάτων θα είναι να δοκιμάσουν εάν τους βγαίνει η συμφωνία για τον “σηματοδότη”. Αλλά δεδομένη δεν θα πρέπει να θεωρείται. Πάντως, ο  Όλαφ Σολτς έχει αποδείξει στη μακρά πολιτική καριέρα του ότι δεν το βάζει εύκολα κάτω, ότι έχει αντοχές κι ότι τα καταφέρνει στους συμβιβασμούς - ακόμη και εντός του κόμματός του, το οποίο είναι και το πιο δύσκολο. 4. Το άγχος του ηττημένου Ο  Άρμιν Λάσετ, που είναι ο υπεύθυνος για το χειρότερο εκλογικό ποσοστό της γερμανικής Χριστιανοδημοκρατίας από το 1949, προσπαθεί να παίξει το χαρτί της “Τζαμάικας”, του συνασπισμού με τους Πράσινους και τους Φιλελεύθερους, με επιχείρημα ότι είναι ικανός να κάνει βιώσιμους συμβιβασμούς. Ο Λάσετ κατάφερε να κυβερνάει το μεγαλύτερο γερμανικό κρατίδιο, της Βόρειας Ρηνανίας - Βεστφαλίας, με πλειοψηφία μίας έδρας - και με αγαστή συνεργασία με τους Φιλελεύθερους. Για τον Λάσετ είναι θέμα προσωπικής πολιτικής επιβίωσης να τα βρει με τα δύο μικρότερα κόμματα, ωστόσο δεν είναι καν δεδομένο ότι το κόμμα του θα του δώσει την ευκαιρία.  Ήδη από το βράδυ της Κυριακής οι χριστιανοδημοκράτες πρωθυπουργοί στα ανατολικά κρατίδια δήλωσαν δημόσια ότι η CDU θα πρέπει να ανασυγκροτηθεί στα έδρανα της αντιπολίτευσης μετά το καταστροφικό αποτέλεσμα, ενώ και οι -ηττημένοι- ανταγωνιστές του Λάσετ για το χρίσμα της Χριστιανικής  Ένωσης, ο πρωθυπουργός της Βαυαρίας Μάρκους Ζέντερ και ο άνθρωπος του γερμανικού ΣΕΒ Φρίντριχ Μερτς, του την έχουν στημένη στη γωνία. Τα συντροφικά μαχαιρώματα εντός της CDU / CSU δεν σταμάτησαν ποτέ από τη στιγμή που εγκατέλειψε την ηγεσία του κόμματος η Μέρκελ το 2018 - και αναμένεται να ενταθούν έτι περαιτέρω. Ωστόσο, όπως και ο Σολτς, έτσι και ο Λάσετ έχει αποδείξει ότι όσοι τον υποτιμούν το έχουν μετανιώσει. Και δεν υπάρχει καμία συγκολλητική ουσία εντός της CDU / CSU που να είναι ισχυρότερη από την προοπτική της παραμονής στην εξουσία. 5. Η κατάρρευση της Αριστεράς Το κόμμα της Αριστεράς έζησε το μεγαλύτερο σασπένς σ’ αυτή την προεκλογική περίοδο - και όχι χάρη στο πρόγραμμά του. Το 6% που είχε στις δημοσκοπήσεις άφηνε ανοιχτό το ενδεχόμενο του δράματος, του να πέσει δηλαδή κάτω από το όριο του 5% και να μείνει εκτός Βουλής. Αυτό το ποσοστό άφηνε οριακά ανοιχτό και το ενδεχόμενο κυβερνητικής συνεργασίας με το SPD και τους Πράσινους, αν και ήταν σαφές από την αρχή ότι ο Σολτς δεν το απέκλειε, όχι επειδή επιδίωκε μια πραγματική αριστερή στροφή, αλλά διότι ήθελε να μπορεί να παζαρέψει πιο σκληρά με τους Φιλελεύθερους. Τελικά η Αριστερά δεν πρόκειται να παίξει κανέναν ρόλο στον σχηματισμό κυβέρνησης, καθώς έπεσε στο 4,9% και δεν βγαίνουν τα κουκιά ακόμη και για το απίθανο ενδεχόμενο, ότι SPD και Πράσινοι θα ήθελαν να το δοκιμάσουν. Βέβαια, όπως και σε παλιότερες εκλογικές αναμετρήσεις, η Αριστερά κατάφερε να κερδίσει τουλάχιστον τρεις μονοεδρικές περιφέρειες, γεγονός που της επιτρέπει να παραμείνει στην ομοσπονδιακή Βουλή με 39 βουλευτές, αλλά χωρίς καθεστώς Κοινοβουλευτικής Ομάδας. Χθες η ηγεσία της Αριστεράς απέπνεε απελπισία και αμηχανία και το ερώτημα είναι πότε θα αρχίσουν τα συντροφικά μαχαιρώματα που συνηθίζονται ιδιαίτερα εντός του κόμματος. 6. Η αντοχή της Ακροδεξιάς Μπορεί η ακροδεξιά AfD να διολίσθησε από την τρίτη στην πέμπτη θέση στις εκλογές της Κυριακής, αλλά διατήρησε διψήφιο το ποσοστό της, στο 10,3%, κερδίζοντας σχεδόν 5 εκατομμύρια ψήφους. Μέχρι τώρα στη μεταπολεμική Ιστορία της Γερμανίας τα ακροδεξιά κόμματα δεν είχαν μεγάλη διάρκεια κοινοβουλευτικής ζωής. Η AfD, αντίθετα, επέδειξε αντοχές. Στα ανατολικά κρατίδια της Σαξονίας και της Θουριγγίας, μάλιστα, κατάφερε να αναδειχθεί πρώτο κόμμα και να αποσπάσει όλες τις μονοεδρικές έδρες από τους χριστιανοδημοκράτες. Αυτό σημαίνει ότι η γερμανική συντηρητική παράταξη θα συνεχίσει να σύρεται από η AfD σε πιο δεξιές θέσεις, όπως έγινε με το προσφυγικό. Από την άλλη πλευρά, είναι θετικό το γεγονός ότι η AfD δεν κατάφερε να κεφαλαιοποιήσει την αγάπη που έδειξε στους αντιεμβολιαστές, οι οποίοι δεν είναι και λίγοι στη Γερμανία. Το νέο πολιτικό τοπίο στη Γερμανία θα ήταν ζοφερό εάν η Ακροδεξιά κατόρθωνε να αυξήσει το ποσοστό της. 7. Η κατρακύλα των χριστιανοκοινωνιστών Στη Βαυαρία υπάρχει μια ιδιαιτερότητα: δεν κατεβαίνει το Χριστιανοδημοκρατικό κόμμα και τη συντηρητική παράταξη εκπροσωπούν οι χριστιανοκοινωνιστές (CSU). Ενίοτε διεκδικούν να κατεβάσουν αυτοί τον υποψήφιο καγκελάριο για τη Χριστιανική  Ένωση. Το επέβαλαν δύο φορές -με τον Φραντς Γιόζεφ Στράους στον 20ό αιώνα και με τον  Έντμουντ Στόιμπερ στον 21ο- και έχασαν τις εκλογές. Ωστόσο, στη Βαυαρία η CSU νιώθει παντοδύναμη και δεν πέρασε ποτέ στην αντιπολίτευση. Και ο νυν αρχηγός της, ο Μάρκους Ζέντερ, πίστευε ότι εάν ήταν αυτός υποψήφιος καγκελάριος της CDU / CSU, θα νικούσε. Το αποτέλεσμα της προχθεσινής κάλπης στη Βαυαρία όμως του έκοψε τα φτερά.  Ήταν το χειρότερο για τη CSU από 1949. 8. Οι επιλογές της νεολαίας Όποιος πίστευε ότι η Αριστερά, σε όλες της τις εκδοχές, έχει προνομιακή σχέση με τη νεολαία στη Γερμανία είδε τα εκλογικά αποτελέσματα να τον διαψεύδουν. Δύο κόμματα επέλεξαν πρωτίστως οι ψηφοφόροι που πήγαν για πρώτη φορά στις κάλπες, τους -μάλλον αναμενόμενους- Πράσινους (23%) και τους Φιλελεύθερους (23%), που για πρώτη φορά κατάφεραν να αγγίξουν τους νέους με την προεκλογική τους εκστρατεία. Σχετικά αυξημένο ήταν και το ποσοστό της Αριστεράς, 8%, σε σύγκριση με το απογοητευτικό 4,9% στο σύνολο του εκλογικού σώματος. Αντίθετα, οι σοσιαλδημοκράτες (15%), οι χριστιανοδημοκράτες (10%) και οι ακροδεξιοί (6%) πήραν πολύ χαμηλότερα ποσοστά από τους νέους ψηφοφόρους σε σχέση με το σύνολο του σώματος. Ωστόσο, τα θέλω της νεολαίας έχουν μόνο κοινωνιολογικό ενδιαφέρον. Επί της ουσίας οι επιλογές τους δεν έχουν καμία σημασία, καθώς το εκλογικό σώμα είναι τόσο γερασμένο ώστε να αποφασίζουν οι άνω των 60 για το ποιος θα είναι ο νικητής. Αυτοί είναι το 40% του εκλογικού σώματος και έδωσαν κατά πλειοψηφία την ψήφο τους (34%) στο SPD και όχι όπως συνήθως με διαφορά στη Χριστιανοδημοκρατία (33%). Οπότε και τα περισσότερα κόμματα με το πρόγραμμά τους απευθύνονται στους μεγαλύτερους, παρά τις ηρωικές δηλώσεις “για το μέλλον των παιδιών μας”.    "
avgi.gr,https://www.avgi.gr/diethni/396722_ta-megala-stoihimata-tis-kalpis,ΔΙΕΘΝΗ, Εκλογές στη Γερμανία / Τα μεγάλα στοιχήματα της κάλπης,2021-09-26T10:00:00+03:00,Κάκη Μπαλή,"Σήμερα πηγαίνουν οι Γερμανοί στις κάλπες για να ψηφίσουν στις ομοσπονδιακές εκλογές, χωρίς να ξέρουν, πρώτη φορά μετά από αρκετά χρόνια, με ποια κυβέρνηση θα ξημερωθούν αύριο -ή όποτε ολοκληρωθούν οι διαπραγματεύσεις για τον σχηματισμό της. Πρώτη φορά μετά από αρκετά χρόνια το τοπίο είναι θολό, η διαφορά μεταξύ των δύο πρώτων κομμάτων, των Σοσιαλδημοκρατών (SPD) και της Χριστιανικής  Ένωσης (CDU / CSU), είναι μικρή και μπορεί να ανατραπεί, ενώ τα ποσοστά τους δεν θυμίζουν σε τίποτε τα κραταιά λαϊκά κόμματα που ήταν κάποτε. Επιπλέον υπάρχουν ακόμη δύο κόμματα που μπορούν να κρίνουν ποιος θα κυβερνήσει, ανεξάρτητα από την πρωτιά, αφού οι Πράσινοι και οι Φιλελεύθεροι (FDP) θα μπορούσαν υπό προϋποθέσεις να συνεργαστούν και να κάνουν καγκελάριο είτε τον Σοσιαλδημοκράτη  Όλαφ Σολτς είτε τον Χριστιανοδημοκράτη  Άρμιν Λάσετ. Το κόμμα που δεν πρόκειται να παίξει κανένα ρόλο μετεκλογικά είναι η ακροδεξιά Εναλλακτική για τη Γερμανία (AfD), αυτή που απασχόλησε τους πάντες στις εκλογές του 2017, όταν είχε καταφέρει να αναδειχθεί τρίτη. Ακόμη κι αν διατηρήσει τα ποσοστά της, κανείς δεν παίζει σ’ αυτή τη φάση μαζί της, ειδικά από τότε που ακόμη και οι σκληροί δεξιοί της CSU της Βαυαρίας κατάλαβαν ότι το φλερτ με την AfD στέλνει τους επιρρεπείς ψηφοφόρους στην ορίτζιναλ Ακροδεξιά. Αντιθέτως το κόμμα που θα μπορούσε να προκαλέσει το περισσότερο σασπένς απόψε το βράδυ είναι η Αριστερά, η οποία κινείται μεταξύ... κόλασης και παραδείσου. Είναι μικρό αλλά υπαρκτό το ενδεχόμενο να μείνει εκτός Βουλής εάν πέσει κάτω από το 5%, όπως εξίσου μικρό και εξίσου υπαρκτό είναι το ενδεχόμενο να μπει στην επόμενη κυβέρνηση ως ο μικρότερος εταίρος του SPD και των Πρασίνων. Ο κόκκινος μπαμπούλας Την ύπαρξη αυτού του ενδεχομένου χρησιμοποιεί ως μπαμπούλα η Χριστιανική  Ένωση, μήπως και τρομάξει τους νοικοκυραίους.  Έχει μάλιστα ζέψει σ’ αυτή την καμπάνια και την  Άνγκελα Μέρκελ, η οποία τις τελευταίες μέρες έσπευσε, ως καλός κομματικός στρατιώτης, να στηρίξει με την παρουσία της σε προεκλογικές συγκεντρώσεις τον διάδοχό της στο κόμμα  Άρμιν Λάσετ. Προειδοποίησε, λοιπόν, η απερχόμενη καγκελάριος πως, σε περίπτωση κυβερνητικού συνασπισμού SPD, Πρασίνων και Αριστεράς, η Γερμανία δεν πρόκειται να επιστρέψει μετά το τέλος της πανδημίας σε “υγιείς” δημοσιονομικές συνθήκες. Επίσης έκρουσε τον κώδωνα για τον κίνδυνο τα δάνεια που πήρε η Κομισιόν για το ευρωπαϊκό ταμείο ανάκαμψης να μην αποτελούν μία εξαίρεση για την αντιμετώπιση των συνεπειών της πανδημίας, αλλά την απαρχή για μία “κοινότητα χρέους” στην Ε.Ε. σε μόνιμη βάση. Κάτι τέτοιο θα ήταν πολύ καλό για να είναι αληθινό, θα έκανε ακόμη και τους δεξιούς στην Ελλάδα να πιουν στην υγειά ενός κόκκινου - κόκκινου - πράσινου συνασπισμού, αλλά δεν είναι πολύ πιθανό. Επιπλέον η καμπάνια του κομμουνιστικού μπαμπούλα -αυτού με τις “κόκκινες κάλτσες”- δεν φαίνεται να έχει πιάσει, αλλά απόψε το βράδυ θα ξέρουμε σίγουρα. Μέρκελ 2.0 Όπως θα ξέρουμε εάν πέτυχε η προσπάθεια της Μέρκελ να πείσει στο παρά πέντε ότι ο  Άρμιν Λάσετ είναι ο πραγματικός διάδοχος της πολιτικής της κληρονομιάς, ο εγγυητής της σταθερότητας και της δημιουργίας θέσεων εργασίας. Πολλοί αναλυτές εκτιμούν ότι ο Σολτς είναι ο διάδοχος της Μέρκελ, καθώς είναι εξίσου πραγματιστής, προσγειωμένος και ψύχραιμος με την απερχόμενη καγκελάριο, με την οποία συνεργάστηκε αρμονικά τα τελευταία τέσσερα χρόνια. Σε όλες τις δημοσκοπήσεις ο Σολτς προηγείται με μεγάλη διαφορά από τον Λάσετ στο ερώτημα “ποιος θεωρείται ικανότερος να αναλάβει το αξίωμα του καγκελαρίου”. Και προηγείται με βασικό σύνθημα την κοινωνική δικαιοσύνη -θεωρητικά λοιπόν θα πρέπει, εάν νικήσει, να προτιμήσει την Αριστερά ως κυβερνητικό εταίρο μαζί με τους Πράσινους. Ωστόσο μάλλον κρατάει ανοιχτό το ενδεχόμενο συνεργασίας με την Αριστερά για να παζαρέψει πιο σκληρά με τους Φιλελεύθερους, που θέλουν πάση θυσία να μπουν στην κυβέρνηση -κι όχι επειδή επιδιώκει μια πραγματική αριστερή στροφή. Οι κάτω από το ραντάρ Εξαιρετικό ενδιαφέρον θα έχει απόψε και το ποσοστό της εκλογικής συμμετοχής, καθώς αυτές οι εκλογές έχουν χαρακτήρα ντέρμπι, ενώ κατά τη μακρά διάρκεια της προεκλογικής περιόδου υποτίθεται ότι έπνεε ένας άνεμος αλλαγής. Σύμφωνα με έρευνες που έχουν γίνει τα τελευταία χρόνια υπάρχει ένα σημαντικό ποσοστό πολιτών, κατά κανόνα λιγότερο προνομιούχων, όπως θα έλεγαν και οι παλιοί πασόκοι, οι οποίοι δεν πάνε να ψηφίσουν επειδή πιστεύουν ότι κανείς δεν αφουγκράζεται τις αγωνίες τους ούτε εκπροσωπεί τα συμφέροντά τους. Θα δούμε, λοιπόν, εάν αυτός ο άνεμος αλλαγής -μάλλον ολίγων μποφόρ- θα στείλει σήμερα ένα μέρος τους στην κάλπη. Διπλές κάλπες Αυξημένη αναμένεται πάντως η συμμετοχή στο Βερολίνο, στο Μεκλεμβούργο - Πομερανία και στην Κάτω Σαξονία, καθώς στα δύο πρώτα κρατίδια γίνονται εκλογές και για το τοπικό Κοινοβούλιο, ενώ στο τρίτο ο δεύτερος γύρος των δημοτικών εκλογών. Μέχρι την ώρα που γράφονται αυτές οι γραμμές υπάρχει ένα 15% των Γερμανών που δηλώνει αναποφάσιστο, ενώ σύμφωνα με τις εκτιμήσεις της κεντρικής εφορευτικής επιτροπής αυτή τη φορά μπορεί και να ξεπεράσει το 50% η επιστολική ψήφος, όπερ σημαίνει ότι οι μισοί έχουν ήδη στείλει την ψήφο τους χωρίς να λάβουν υπόψη τις τελευταίες προεκλογικές κινήσεις των κομμάτων, τα τελευταία διλήμματα, τα τελευταία -μάλλον ασήμαντα- σκάνδαλα. Μια σοκαριστική δολοφονία Να σημειωθεί, πάντως, ότι η είδηση που συγκλόνισε αυτή την εβδομάδα τη Γερμανία -και απασχόλησε εξαντλητικά τόσο τα μέσα ενημέρωσης όσο και τα μέσα κοινωνικής δικτύωσης- ήταν η εν ψυχρώ δολοφονία ενός 20χρονου υπαλλήλου σε βενζινάδικο από έναν αρνητή του ιού, ο οποίος τον πυροβόλησε επειδή του ζήτησε να φορέσει μάσκα. Θα έχει πολύ μεγάλο ενδιαφέρον να δούμε εάν αυτό το έγκλημα λειτούργησε αποτρεπτικά ή ενισχυτικά για την AfD, το μόνο κόμμα που στηρίζει τους αρνητές του ιού και τους αντιεμβολιαστές.  "
avgi.gr,https://www.avgi.gr/koinonia/396678_ereyna-gia-profil-antiemboliaston-sto-diadiktyo,ΚΟΙΝΩΝΙΑ, Κορωνοϊός / Έρευνα για προφίλ αντιεμβολιαστών στο διαδίκτυο ,2021-09-25T14:04:16+03:00,Αυγή Newsroom,"Ο υπουργός Προστασίας του Πολίτη, Τάκης Θεοδωρικάκος, έδωσε εντολή σήμερα το πρωί στον διευθυντή της Δίωξης Ηλεκτρονικού Εγκλήματος, Βασίλη Παπακώστα, να διερευνήσει αμέσως την προέλευση και την ταυτότητα των διαχειριστών ιστοσελίδων και λογαριασμών στα μέσα κοινωνικής δικτύωσης, που προτρέπουν τους πολίτες σε πράξεις που στρέφονται ενάντια στη δημόσια υγεία και ειδικότερα κατά του εμβολιασμού, στην ασφάλεια και στο κράτος. Σύμφωνα με το υπουργείο Προστασίας του Πολίτη, τα σχετικά στοιχεία θα διαβιβαστούν στη Δικαιοσύνη για τη διερεύνηση τέλεσης τυχόν ποινικών αδικημάτων και άσκησης των προβλεπομένων κατά νόμο ενεργειών. Η εξέλιξη αυτή έρχεται λίγα εικοσιτετράωρα μετά την επιβολή ποινής φυλάκισης με αναστολή σε 37χρονο γονέα που δεν προσκόμισε το απαιτούμενο self test για να μπει το παιδί του στο σχολείο και δημιούργησε επεισόδιο με αποτέλεσμα να συλληφθεί. Ο γονέας δικάστηκε μετά από μήνυση της διευθύντριας του 2ου Δημοτικού Σχολείου της περιοχής.  Ο Τ. Θεοδωρικάκος έδωσε αυτή την εβδομάδα οδηγία στον αρχηγό της ΕΛ.ΑΣ. να μην προσάγονται σε αστυνομικά τμήματα εκπαιδευτικοί που εφαρμόζουν τον νόμο για τα μέτρα προστασίας από τον κορωνοϊό. Επιπλέον υπήρξε εγκύκλιος του εισαγγελέα του Αρείου Πάγου, Βασίλη Πλιώτα, προς τους συναδέλφους του όλης της χώρας, με την παραγγελία να μην κινείται η αυτόφωρη διαδικασία για εκπαιδευτικούς, γιατρούς, νοσηλευτές ή εργαζόμενους σε δομές υγείας όταν μηνύονται από αντιεμβολιαστές."
avgi.gr,https://www.avgi.gr/politiki/396570_me-algorithmoys-metatrepoyn-tin-apotyhia-se-success-story,ΠΟΛΙΤΙΚΗ, Κορωνοϊός / Με αλγόριθμους μετατρέπουν την αποτυχία σε success story,2021-09-24T08:10:00+03:00,Αντώνης Ραυτόπουλος,"Σε επιχείρηση μεταμφίεσης του μαύρου σε άσπρο βρίσκονται τα κυβερνητικά στελέχη, καθώς μέσω δικών τους... αλγορίθμων η αποτυχία του εμβολιαστικού προγράμματος στη χώρα μετατρέπεται σε success story. Σύμφωνα με τον Γιάννη Οικονόμου, έχουν εμβολιαστεί με τουλάχιστον μία δόση 6,4 εκατομμύρια πολίτες άνω των 12 ετών. «Αυτό σημαίνει ότι δύο στους τρεις Έλληνες άνω των 12 ετών είναι εμβολιασμένοι. Αν συνυπολογιστούν και εκείνοι που έχουν αποκτήσει ανοσία μέσω της νόσησης, τότε τρεις στους τέσσερις συμπολίτες μας έχουν αντισώματα απέναντι στον ιό», δήλωσε απευθυνόμενος στους πολιτικούς συντάκτες. Συμπληρώνοντας ο κυβερνητικός εκπρόσωπος είπε ότι «αν δούμε την κατάσταση αντίστροφα, εξαιρώντας τους ανηλίκους, μόνο ένα ποσοστό 15% του ενήλικου πληθυσμού δεν διαθέτει αντισώματα έναντι του ιού». Ωστόσο η πραγματικότητα είναι συντριπτική μπροστά στα λεγόμενα του γαλάζιου κυβερνητικού εκπροσώπου. Σύμφωνα με τα στοιχεία που έδωσε στη δημοσιότητα η ίδια η κυβέρνηση τη Δευτέρα 20 Σεπτεμβρίου, μέσω του γενικού γραμματέα Πρωτοβάθμιας Φροντίδας Υγείας Μάριου Θεμιστοκλέους, μόλις το 56,7% του γενικού πληθυσμού είναι πλήρως εμβολιασμένο (άνοδος 0,7 από τις 13/9). Επίσης, με μία δόση έχει εμβολιαστεί το 60,6% του γενικού πληθυσμού και το 70% του ενήλικου. Ταυτόχρονα, οι ημερήσιοι ρυθμοί εμβολιασμού συνεχίζουν να βρίσκονται σε πολύ χαμηλά επίπεδα. Την Τετάρτη 22 Σεπτεμβρίου πραγματοποιήθηκαν 26.223 εμβολιασμοί, εκ των οποίων μόλις οι 9.042 αφορούσαν πρώτη δόση. Παράλληλα, τα στοιχεία που παρουσιάζει το Ευρωπαϊκό Κέντρο Πρόληψης και Ελέγχου Νόσων (ECDC) είναι εξίσου διαφωτιστικά. Η Ελλάδα υπολείπεται κατά 8,1 ποσοστιαίες μονάδες από τον ευρωπαϊκό μέσο όρο για τον πληθυσμό που έχει λάβει τουλάχιστον μία δόση, ενώ είναι 5,8% πίσω από τον μέσω όρο των πλήρως εμβολιασμένων. Τον χορό της θριαμβολογίας άνοιξε νωρίτερα ο υπουργός Επικρατείας Άκης Σκέρτσος, ο οποίος με άρθρο του στην Καθημερινή -ούτε λίγο ούτε πολύ- έδωσε γραμμή στον Γιάννη Οικονόμου. Φρένο στους αρνητές από τον Άρειο Πάγο Την ίδια ώρα, με αφορμή τα πρόσφατα περιστατικά αρνητών κατά εκπαιδευτικών και γιατρών τους οποίους στοχοποιούν για τα μέτρα προστασίας, ο εισαγγελέας του Αρείου Πάγου, με εγκύκλιό του προς τους εισαγγελείς όλης της χώρας, παρήγγειλε να μην κινείται η αυτόφωρη διαδικασία όταν μηνύονται από αντιεμβολιαστές. Επισημαίνεται η «ανάγκη ελέγχου της δημιουργίας πυρήνων προπαγάνδας και δράσης από επιτήδειους υπαίτιους που, με το περίβλημα αντιεμβολιαστικών θεωρήσεων και ιδεών, δρασκέλισαν ήδη το κατώφλι της νομιμότητας και εκδήλωσαν ή θα επιχειρήσουν να αναπτύξουν δραστηριότητες με συμπεριφορές απτόμενες των διατάξεων του Ποινικού Κώδικα (πρβλ. άρθρα 169, 183, 186, 330, 386 κ.ά.), που μπορεί να κατευθύνονται, εκτός άλλων, και στην οικονομική εκμετάλλευση ανυποψίαστων συνανθρώπων μας». Δώρο 10 εκατ. δολαρίων σε εταιρεία αντί του Δημοσίου Σε μια σοβαρότατη καταγγελία προς το πρωθυπουργικό γραφείο προχώρησε ο πρέσβης επί τιμή Νίκος Βαμβουνάκης, για τη δωρεά 10 εκατομμυρίων δολαρίων από τη Σαουδική Αραβία για την καταπολέμηση του κορωνοϊού. Σύμφωνα με την Εφημερίδα των Συντακτών, ο Νίκος Βαμβουνάκης κατήγγειλε πως τα χρήματα αυτά δεν κατέληξαν σε κάποιο λογαριασμό του Δημοσίου, αλλά στην εταιρεία Price Waterhouse and Coopers. Η εταιρεία ξεκίνησε τη συνεργασία της με την ελληνική κυβέρνηση για την «παροχή συμβουλευτικών υπηρεσιών σε θέματα αναλύσεων δεδομένων στην ομάδα διαχείρισης PLFs για την πανδημία Covid-19», μετά τη διακοπή συνεργασίας με την Palantir, λόγω των αντιδράσεων για την επεξεργασία προσωπικών δεδομένων. Όπως κατήγγειλε ο Ν. Βαμβουνάκης «η γενναιόδωρη αυτή χειρονομία δεν ανακοινώθηκε επισήμως από το ΥΠΕΞ ή το υπ. Υγείας ούτε υπάρχει η παραμικρή αναφορά στα ελληνικά ΜΜΕ». «Δεν νομίζω ότι θα ισχυριστεί κάποιος πως οι Σαουδάραβες επέλεξαν να πιστωθούν τα 10.000.000 δολ. στον λογαριασμό μιας διεθνούς ελεγκτικής εταιρείας επειδή δεν μας εμπιστεύονται ως χώρα. Θα ήταν κόλαφος για την Ελλάδα, αφού θα σήμαινε ότι ο δωρητής αμφιβάλλει για τη διαφανή διαχείριση του ποσού από την κυβέρνησή σας», επισημαίνει μεταξύ άλλων. Η επιστολή συνοδεύεται από το επίμαχο έγγραφο της δωρεάς, ενώ αφορούσε το υπουργείο Υγείας - εκπροσωπούμενο από τον Μάριο Θεμιστοκλέους. Ο Ν. Βαμβουνάκης έλεγξε τον αριθμό τηλεφώνου που αναγράφεται κάτω από το όνομα του Μ. Θεμιστοκλέους και διαπίστωσε ότι δεν ανήκει στο υπουργείο Υγείας.  "
avgi.gr,https://www.avgi.gr/politiki/396540_se-talirakia,ΠΟΛΙΤΙΚΗ, Σε ταληράκια,2021-09-24T07:10:00+03:00,Ο Σχολαστικός,"Πριν από έξι μέρες δημοσιεύτηκε μια δημοσκόπηση της ALCO, που μεταξύ άλλων έθετε το ερώτημα «τι ψηφίζουν όσοι δεν έχουν εμβολιαστεί» Τα αποτελέσματα ήταν 7% Ν.Δ. και 23% ΣΥΡΙΖΑ. Και επίσης 2% ΚΙΝ.ΑΛΛ., 4% ΚΚΕ, 12% Βελόπουλο, 6% Χ.Α., 3% Κασιδιάρη, 13% άλλο, 11% αναποφάσιστοι και 18% αποχή. Η Ν.Δ. το έκανε σημαία. Ορίστε, οι αντιεμβολιαστές είναι ΣΥΡΙΖΑ. Ας το δούμε προσεκτικά. Εν πρώτοις, πρόκειται για μία δημοσκόπηση. Μια άλλη, που είχε δημοσιευτεί στη Δημοκρατία, έδινε 40% Ν.Δ., 20% ΣΥΡΙΖΑ, 20% Ακροδεξιά. Αλλά διαλέγουν, προφανώς, τη δημοσκόπηση που τους βολεύει. Δεύτερον, είναι ένα ερώτημα τι ακριβώς έχει κάνει η ALCO και πώς έχει καταλήξει στα ποσοστά που κατέληξε. Τι δείγμα ανεμβολίαστων ρώτησε και πώς διαχειρίστηκε τους ανεμβολίαστους που δεν θέλουν να το παραδεχτούν ότι είναι τέτοιοι. Τι μεθοδολογία ακολούθησε δηλαδή. Γιατί δεν είναι σαφές. Τρίτον, το ερώτημα δεν είναι «τι ψηφίζουν» οι ανεμβολίαστοι. Είναι τι ψήφισαν στις προηγούμενες εκλογές. Αυτό κρίνει από ποιον πολιτικό χώρο προέρχονται. Το αν έχουν αποφασίσει να μην ξαναψηφίσουν Ν.Δ. είναι ένα άλλο θέμα. Αυτό δεν τους καθιστά συριζαίους. Προσοχή τώρα: Αν αθροίσει κάποιος το ποσοστό Βελόπουλου, Χ.Α. και Κασιδιάρη, βγαίνει 21%. Που είναι τεράστιο σε σχέση με την πραγματική δύναμη της Ακροδεξιάς. Όπως είναι παράλογα μικρό το ποσοστό που παίρνει η Ν.Δ. Αν η δημοσκόπηση αυτή έχει ελάχιστα στάνταρ αξιοπιστίας, ένα συμπέρασμα βγαίνει. Και το συμπέρασμα είναι ότι οι ανεμβολίαστοι μετακινούνται μαζικά από τη Ν.Δ. στην Ακροδεξιά. Πράγμα, βέβαια, με το οποίο η Ν.Δ. δεν ασχολήθηκε καθόλου. Ο ΣΥΡΙΖΑ την νοιάζει. Επί της ουσίας, όλα αυτά είναι μια μεγάλη ανοησία. Τους στρατευμένους ανεμβολίαστους τους έχουμε δει. Οι συριζαίοι δεν ανεμίζουν ελληνικές σημαίες και εικόνες της Παναγίας. Δεν φωνάζουν ""αλήτες προδότες πολιτικοί"" και δεν υποβάλλουν μηνύσεις για εσχάτη προδοσία. Αλλά ως μακεδονομάχοι είναι τίμιοι πατριώτες. Ως ανεμβολίαστοι είναι αριστεροί συριζαίοι. Ας δούμε λίγο πιο σοβαρά το θέμα. Προχθές στον ΣΚΑΪ παρουσιάστηκε μια άλλη δημοσκόπηση, της Pulse. To 72% έχει κάνει έστω μία δόση του εμβολίου. Το 11% δεν έχει κάνει ούτε προγραμματίζει να κάνει. Το 15% δεν απαντάει. Αυτό το 11% λοιπόν ας το ονομάσουμε «οι ανεμβολίαστοι». Αν η ALCO ρώτησε αυτούς στη δική της δημοσκόπηση για να βγάλει 7% Ν.Δ. και 23% ΣΥΡΙΖΑ, τότε έχει κάνει μαϊμουδιά. Γιατί δεν δικαιολογείται τόσο τεράστια απόκλιση από τη γενική πρόθεση ψήφου που εμφανίζεται στις δημοσκοπήσεις. Πόσο μάλλον που από αυτούς, το 40% δηλώνει ότι φοβάται. Άρα η στάση τους απέναντι στο εμβόλιο δεν επηρεάζει τη γενική τους τοποθέτηση. Το ίδιο και ένα 5%, που λέει ότι δεν θα εμβολιαστεί για λόγους υγείας. Ένα 19% λέει ότι δεν εμβολιάζεται από αντίδραση. 16% δεν πιστεύει στα εμβόλια. 11% επικαλείται θρησκευτικούς λόγους. 7% δεν ενδιαφέρεται μήπως κολλήσει. Δεν ακούγονται πολύ αριστεροί αυτοί, ε; Αυτό άλλωστε επιβεβαιώνεται και από την εικόνα των διαδηλώσεων που λέμε πιο πάνω. Άρα η ALCO λέει τραγικές ανοησίες. Γιατί αν οι μισοί ανεμβολίαστοι δεν έχουν πολιτικές διαφοροποιήσεις, οι άλλοι μισοί πρέπει να ψηφίζουν -25% Ν.Δ. για να βγαίνει 7% Ν.Δ. στο σύνολο. Το πιο σοβαρό από όλα: Είναι τεράστιο το ποσοστό αυτών που φοβούνται τις παρενέργειες. Ειδικά όταν σε Ισπανία, Πορτογαλία έχει εμβολιαστεί το 90% του πληθυσμού. Και αυτό είναι οικτρή αποτυχία της κυβερνητικής καμπάνιας για τον εμβολιασμό. Τελεία.  "
avgi.gr,https://www.avgi.gr/social/396519_trolarei-toys-antiemboliastes-min-agorazete-iphone-13-ftiahtike-se-ena-hrono,SOCIAL," Ηλίας Μόσιαλος / «Τρολάρει» τους αντιεμβολιαστές - «Μην αγοράζετε το iPhone 13, φτιάχτηκε σε ένα χρόνο»",2021-09-23T16:42:10+03:00,Αυγή Newsroom,"Με αρκετή δόση χιούμορ, ο καθηγητής του LSE Ηλίας Μόσιαλος προσθέτει σήμερα ένα ακόμη επεισόδιο στην διαρκή αντιπαράθεση των επιστημόνων με τους αντιεμβολιαστές. Ο εκπρόσωπος της Ελλάδας σε διεθνείς οργανισμούς για την αντιμετώπιση της επιδημίας του κορωνοϊού, καθηγητής Πολιτικής της Υγείας Ηλίας Μόσιαλος με ευρηματικό τρόπο βγάζει τα επιχειρήματα των αντιεμβολιαστών στη σέντρα. Σε αναδημοσίευσή του στο λογαριασμό του στο facebook o Ηλίας Μόσιαλος χρησιμοποιεί ως παράδειγμα την αγορά του νέου iPhone 13, για να απαντήσει σε όσους αμφισβητούν τα εμβόλια κατά του κορωνοΐου, υποστηρίζοντας ότι αναπτύχθηκαν σε πολύ σύντομο χρονικό διάστημα. «Μην αγοράζετε το iPhone 13. Το ανέπτυξαν σε μόλις έναν χρόνο. Το πρώτο iPhone χρειάστηκε δισεκατομμύρια χρόνια για να φτιαχτεί, πώς μπορούμε να εμπιστευτούμε ένα iPhone που αναπτύχθηκε τόσο γρήγορα;». "
avgi.gr,https://www.avgi.gr/politiki/396506_trikymia-sto-maximoy-panigyrizoyn-gia-emboliastiko-programma,ΠΟΛΙΤΙΚΗ, Σκέρτσος – Οικονόμου / Τρικυμία στο Μαξίμου – Πανηγυρίζουν για το εμβολιαστικό πρόγραμμα,2021-09-23T13:30:27+03:00,Αυγή Newsroom,"Σε βέρτιγκο βρίσκονται τα στελέχη του Μαξίμου που μπροστά στην κατάρρευση του εμβολιαστικού προγράμματος και αφού διαπίστωσαν ότι το να επιρρίπτουν τις ευθύνες στους πολίτες και στους αντιεμβολιαστές δεν πείθει την κοινωνία, άλλαξαν επικοινωνιακή στρατηγική. Το χορό του νέου επικοινωνιακού σόου ξεκίνησε ο Άκης Σκέρτσος ο οποίος με άρθρο του στην ΚΑΘΗΜΕΡΙΝΗ υποστήριξε ότι 3 στους 4 πολίτες διαθέτουν ανοσία είτε λόγω εμβολίου είτε λόγω νόσησης. «Πώς ακριβώς απέτυχε, λοιπόν, η εμβολιαστική εκστρατεία όταν πετύχαμε ακριβώς τον στόχο που είχαμε θέσει στις αρχές του 2021, δηλαδή να έχει εμβολιαστεί έως τον Σεπτέμβριο σχεδόν το 70% του πληθυσμού που μπορεί να κάνει το εμβόλιο; Κι αυτό, μάλιστα, κόντρα στη συστηματική στήριξη των αντιεμβολιαστών από στελέχη της αξιωματικής αντιπολίτευσης, που μόνο όψιμα αποφάσισαν τελικά να εμβολιαστούν» υποστήριξε ο υπουργός Επικρατείας. Τη σκυτάλη πήρε στη συνέχεια ο κυβερνητικός εκπρόσωπος ο οποίος κατά την ενημέρωση των πολιτικών συντακτών στο ίδιο μήκος κύματος, παρουσίασε τα ίδια στοιχεία υποστηρίζοντας ότι το 85%  του ενήλικου πληθυσμού  έχει αντισώματα έναντι του ιού και πρόσθεσε ότι πείστηκε η συντριπτική πλειοψηφία των Ελλήνων και η προσπάθεια συνεχίζεται.  Ο Κυριάκος Μητσοτάκης που μέχρι στιγμής είχε επιλέξει τη στρατηγική να κουνάει το δάκτυλο στους πολίτες για όλες τις αποτυχίες της κυβέρνησής του, πήρε το μήνυμα ότι πλέον έχει γίνει γραφική η κυβέρνησή του και έχει προκαλεί την οργή των πολιτών. Είναι χαρακτηριστικό ότι ακόμα και φίλα προσκείμενα στην κυβέρνηση ΜΜΕ και δημοσιογράφοι με αιχμηρά σχόλια ειρωνεύονται τους υπουργούς που εμφανίζονται ως σχολιαστές επί του θέματος και όχι ως οι αρμόδιοι πολιτικοί. Αίσθηση έχει προκαλέσει η επίθεση κατά του Άκη Σκέρτσου από τον Γιώργο Παπαχρήστο μέσα από την εφημερίδα τα ΝΕΑ, τον οποίο χαρακτηρίζει «άτυπο υπουργό Υγείας» και του γράφει: «Μεγάλος! Υπουργέ μου, γιατί μας λέτε τι ΠΡΕΠΕΙ να γίνει και δεν το κάνετε;»."
avgi.gr,https://www.avgi.gr/koinonia/396502_freno-stoys-arnites-stop-se-aytofora-kai-dioxeis-giatron-ekpaideytikon,ΚΟΙΝΩΝΙΑ," Άρειος Πάγος / «Φρένο» στους αρνητές - Στοπ σε αυτόφωρα και διώξεις γιατρών, εκπαιδευτικών",2021-09-23T12:28:38+03:00,Αυγή Newsroom,"Με αφορμή τα πρόσφατα περιστατικά αρνητών κατά εκπαιδευτικών και γιατρών που τους στοχοποιούν για τα μέτρα προστασίας που είναι σε ισχύ λόγω της πανδημίας, ο Εισαγγελέας του Αρείου Πάγου, με εγκύκλιό του προς τους εισαγγελείς όλης της χώρας, παρήγγειλε να μην κινείται η αυτόφωρη διαδικασία, όταν μηνύονται από αντιεμβολιαστές. Στο εισαγγελικό έγγραφο επισημαίνεται η «ανάγκη ελέγχου της δημιουργίας πυρήνων προπαγάνδας και δράσης από επιτήδειους υπαίτιους που με το περίβλημα αντιεμβολιαστικών θεωρήσεων και ιδεών, δρασκέλισαν ήδη το κατώφλι της νομιμότητας και εκδήλωσαν ή θα επιχειρήσουν να αναπτύξουν δραστηριότητες με συμπεριφορές απτόμενες των διατάξεων του Ποινικού Κώδικα (πρβλ. άρθρα 169, 183, 186, 330, 386 κ.ά.), που μπορεί να κατευθύνονται, εκτός άλλων και στην οικονομική εκμετάλλευση ανυποψίαστων συνανθρώπων μας». Ο Εισαγγελέας του Αρείου Πάγου Βασίλειος Πλιώτας, επισημαίνει επίσης πως όλες οι οδηγίες του θα πρέπει να εφαρμόζονται, ενώ παράλληλα θα πρέπει να θεωρείται «σεβαστή η ελευθερία και αναφαίρετο το δικαίωμα του καθενός να έχει τις προσωπικές απόψεις και ιδέες του για τα εμβόλια κατά του κορονοϊού COVID-19». Ωστόσο, όπως αναφέρεται, «τούτο δεν σημαίνει ότι οι θεωρήσεις αυτές του παρέχουν, επ’ ουδενί, το δικαίωμα να τις εκδηλώνει με αντικοινωνική συμπεριφορά και να τις μετουσιώνει προβαίνοντας σε πράξεις που υπερβαίνουν τα όρια του νόμου και εμπίπτουν στο πεδίο εφαρμογής των κυρωτικών κανόνων του ποινικού δικαίου». «Τις τελευταίες ημέρες, έλαβαν δημοσιότητα περιστατικά στα οποία εμφανίζονται πρόσωπα εμφορούμενα από ιδέες αμφισβήτησης των παραδοχών της ιατρικής επιστημονικής κοινότητας για τα εμβόλια κατά της πανδημίας του κορωνοϊού COVID-19 («αντιεμβολιαστές», αρνητές της πανδημίας κ.λπ.), να στρέφονται, κυρίως, κατά εκπαιδευτικών λειτουργών (δασκάλων και καθηγητών), ιατρών, νοσηλευτών και υπαλλήλων των εν γένει δομών υγείας, υποβάλλοντας εναντίον τους εγκλήσεις και μηνύσεις, με εμφανή την πρόθεση να αποτρέψουν την εφαρμογή και την τήρηση των μέτρων που  έχουν θεσμοθετηθεί από την πολιτεία για την αντιμετώπιση της διάδοσης της νόσου. Η αρνητική όμως αυτή τακτική μπορεί να επιφέρει πολλαπλές αρνητικές συνέπειες τόσο για τα καθών στρέφεται πρόσωπα αλλά και ευρύτερα για το  κοινωνικό σύνολο. Να αποτελέσει αφορμή αδικαιολόγητης προσωπικής ταλαιπωρίας ευσυνείδητων δημόσιων λειτουργών, που εκτίθενται στον κίνδυνο προσαγωγών και συλλήψεων, να διαταράξει την ομαλή διεξαγωγή του εκπαιδευτικού έργου ή αναλόγως μιας δημόσιας υγειονομικής υπηρεσίας και ακόμη, με εξελισσόμενη την αλληλουχία των καταστάσεων, να συμβάλλει  στον κίνδυνο νόσησης από τον κορωνοϊό COVID-19, δηλαδή βλάβης της υγείας ή της ζωής στο κοινωνικό περιβάλλον και σ΄ αυτό ακόμη το ευαίσθητο μαθητικό περιβάλλον. Κατόπιν των προαναφερθέντων, αδήριτη παρίσταται η ανάγκη και ασφαλώς συνιστά εισαγγελικό καθήκον και υποχρέωση να επιδεικνύετε ιδιαίτερη προσοχή στο χειρισμό τέτοιων υποθέσεων, ήδη, από το πρώιμο στάδιο υποβολής, έγκλησης ή μήνυσης, προεχόντως, των προσχηματικών ή και κακόβουλων, απευθύνοντας σαφείς οδηγίες προς όλους τους ανακριτικούς υπαλλήλους της περιφέρειάς σας.   Ειδικότερα: Ι. Όταν ο ανακριτικός υπάλληλος λάβει έγκληση, μήνυση και εν γένει καταγγελία κατά εκπαιδευτικού λειτουργού, ιατρού, νοσηλευτή ή εργαζομένου σε δομή υγείας, με περιεχόμενο που άπτεται των προηγουμένων, πάραυτα θα ενημερώνει τηλεφωνικά τον αρμόδιο εισαγγελέα (εισαγγελέα υπηρεσίας – ποινικής δίωξης) και θα αναμένει τις  συγκεκριμένες οδηγίες του, χωρίς στο μεταξύ να προβαίνει σε ενέργεια εναντίον του μηνυόμενου προσώπου, δηλαδή σε σύλληψη για αυτόφωρο αδίκημα ή και προσαγωγή του λόγω υπονοιών διάπραξης εγκληματικής ενέργειας (κατά τα άρθρα 74 § 1 εδ. θ και 95 ΠΔ 141/1991). Μετά τη λήψη των οδηγιών  θα συμμορφώνεται απολύτως με το περιεχόμενο αυτών. ΙΙ. Ο Εισαγγελέας, αφού ενημερωθεί  για το επακριβές περιεχόμενο της καταμήνυσης, ζητώντας ενδεχομένως και πλείονες πληροφορίες για τις ιδιαίτερες περιστάσεις υπό τις οποίες αυτή υποβλήθηκε και την αφορμή που την προκάλεσε, θα αξιολογεί (σύμφωνα με το δικονομικό καθήκον και τη λειτουργική αποστολή του) την ύπαρξη ή μη ενδείξεων βασιμότητας και θα αξιοποιεί την εισαγγελική εμπειρία του για να διαγνώσει και, τον τυχόν, προσχηματικό χαρακτήρα της καταγγελίας, ώστε να δώσει τις προσήκουσες ανάλογες κατευθύνσεις για τον περαιτέρω χειρισμό της. Τονίζεται ότι και στην περίπτωση ακόμη που καταγγέλλεται φερόμενο ως επ΄ αυτοφώρω τελεσθέν πλημμέλημα, η ρύθμιση του άρθρου 417 ΚΠΔ παρέχει τη  δικονομική δυνατότητα στον εισαγγελέα, να κρίνει ότι συντρέχουν λόγοι να μη εφαρμοστεί η συνοπτική διαδικασία του αυτοφώρου και να διατάξει, συνακόλουθα, να μη συλληφθεί και να μη προσαχθεί ο μηνυόμενος, η δε υποβολή – διαβίβαση της μήνυσης ή έγκλησης να επακολουθήσει. Ο εισαγγελέας, ως οιονεί «κυρίαρχος της ποινικής προδικασίας», θα λάβει υπόψη του και θα συνεκτιμήσει, εκτός των άλλων, τα κίνητρα της συμπεριφοράς του μηνυτή, καθώς και την ανάγκη έννομης προστασίας του μηνυόμενου, πιστού στο καθήκον, δημόσιου λειτουργού της εκπαίδευσης ή της υγείας, εν μέσω προσπαθειών της πολιτείας και της κοινωνίας να αντιμετωπισθεί η πανδημία του κορωνοϊού. ΙΙΙ. Υπενθυμίζονται και τα διαλαμβανόμενα σε προγενέστερες, πρόσφατες, εγκυκλίους μας και, ιδίως, η επιβαλλομένη προσπάθεια εξιχνίασης τυχόν «κυκλωμάτων» που αναπτύσσουν την εγκληματική δραστηριότητα αναφορικά με την παραγωγή πλαστών ή ψευδών κατά περιεχόμενο πιστοποιητικών εμβολιασμού ή νόσησης. Επισημαίνομε δε ακόμη και την ανάγκη ελέγχου της δημιουργίας πυρήνων προπαγάνδας και δράσης από επιτήδειους υπαίτιους που με το περίβλημα αντιεμβολιαστικών θεωρήσεων και ιδεών, δρασκέλισαν ήδη το κατώφλι της νομιμότητας και εκδήλωσαν ή θα επιχειρήσουν να αναπτύξουν δραστηριότητες με συμπεριφορές απτόμενες των διατάξεων του Ποινικού Κώδικα (πρβλ. άρθρα 169, 183, 186, 330, 386 κ.ά.), που μπορεί να κατευθύνονται, εκτός άλλων και στην οικονομική εκμετάλλευση ανυποψίαστων συνανθρώπων μας. Τέλος, αναντίρρητα είναι σεβαστή η ελευθερία και αναφαίρετο το δικαίωμα του καθενός να έχει τις προσωπικές απόψεις και ιδέες του για τα εμβόλια κατά του κορονοϊού COVID-19, τούτο όμως δεν σημαίνει ότι οι θεωρήσεις αυτές του παρέχουν, επ’ ουδενί, το δικαίωμα να τις εκδηλώνει με αντικοινωνική συμπεριφορά και να τις μετουσιώνει προβαίνοντας σε πράξεις που υπερβαίνουν τα όρια του νόμου και εμπίπτουν στο πεδίο εφαρμογής των κυρωτικών κανόνων του ποινικού δικαίου. Ο Εισαγγελέας του Αρείου Πάγου Βασίλειος Η. Πλιώτας»"
avgi.gr,https://www.avgi.gr/politiki/396378_na-parei-thesi-i-n-kerameos-gia-toys-propilakismoys-ekpaideytikon-apo-arnites,ΠΟΛΙΤΙΚΗ, Νίκος Φίλης / Να πάρει θέση η Ν. Κεραμέως για τους προπηλακισμούς εκπαιδευτικών από αρνητές κορωνοϊού,2021-09-21T19:15:02+03:00,Αυγή Newsroom,"Παρέμβαση για τους απαράδεκτους προπηλακισμούς και τις μηνύσεις σε βάρος εκπαιδευτικών, από γονείς αρνητές των εμβολίων, που δεν επιτρέπουν στα παιδιά τους να προσκομίσουν τεστ ή να φορέσουν μάσκα στο σχολείο έκανε ο τομεάρχης Παιδείας του ΣΥΡΙΖΑ - Προοδευτική Συμμαχία, Νίκος Φίλης στη Βουλή καλώντας παράλληλα τη Νίκη Κεραμέως να πάρει σαφή θέση. «Καταδικάζω -καταδικάζει ο ΣΥΡΙΖΑ- όλα αυτά, με τον πιο έντονο και κατηγορηματικό τρόπο. Τα επεισόδια, τις απειλές, τις χειροδικίες, τις μηνύσεις. Είναι απαραίτητο να προφυλάξουμε από τον κορωνοϊό και από το επαπειλούμενο νέο μεγάλο κύμα μετάλλαξης ""Δέλτα"" την εκπαιδευτική κοινότητα στο σύνολό της. Ειδικά, τα πιο ευπρόσβλητα μέλη της», υπογράμμισε ο βουλευτής του ΣΥΡΙΖΑ τονίζοντας ότι «οι λίγοι φανατικοί αντιεμβολιαστές, ενθαρρύνονται στις ακραίες αντιδράσεις τους από παράγοντες της ακροδεξιάς και των παραθρησκευτικών οργανώσεων». Παράλληλα ο Νίκος Φίλης επεσήμανε αναφορικά με τους αντιεμβολιαστές ότι σε κάποιες περιπτώσεις δρουν με την ανοχή, αν όχι με την ενθάρρυνση επίσημων θρησκευτικών παραγόντων. «Υπάρχουν καταγγελίες ότι αποσπασμένοι σε Μητροπόλεις εκπαιδευτικοί πρωτοστατούν σε τέτοια επεισόδια» σημείωσε χαρακτηριστικά ο ίδιος. «Είναι λοιπόν σαφές ότι πρέπει να αποδοκιμαστούν και να απομονωθούν από το σύνολο της κοινωνίας. Εμείς τους αποδοκιμάζουμε. Η κυβέρνηση θα μιλήσει; Το υπουργείο Παιδείας, θα μιλήσει; Ή δεν θέλουν να αντιπαρατεθούν με πολλούς από εκείνους που βρέθηκαν πλάι-πλάι στις αθλιότητες, την περίοδο του Μακεδονικού; Ακόμα περιμένουμε να πει κάτι η κα Κεραμέως για την πρόσφατη άθλια ενέργεια του βουλευτή της ΝΔ Μπογδάνου, που στράφηκε κατά νηπίων. Το ίδιο κάνει τώρα με τις παραεκκλησιαστικές παρεμβάσεις που ενισχύουν τους αντιεμβολιαστές» σχολίασε ο Νίκος Φίλης. Καταλήγοντας, ο τομεάρχης Παιδείας του ΣΥΡΙΖΑ ξεκαθάρισε ότι «εμείς θα δώσουμε τη μάχη για τη ζωή. Αλλά, όχι απλά: θα δώσουμε τη μάχη για την αξιοβίωτη ζωή. Για ένα καλύτερο και ισχυρότερο Εθνικό Σύστημα Υγείας. Για την ενίσχυση του δημόσιου σχολείου. Αυτές είναι οι δικές μας μάχες στη σημερινή κρίση της πανδημίας»."
avgi.gr,https://www.avgi.gr/koinonia/396317_baftizoyn-exorthologismo-tis-meioseis-parohon-stin-ygeia,ΚΟΙΝΩΝΙΑ, ΕΣΥ / Βαφτίζουν εξορθολογισμό τις μειώσεις παροχών στην Υγεία,2021-09-21T09:20:00+03:00,Αντώνης Ραυτόπουλος,"Σαφέστατος για την πολιτική που θα ακολουθήσει η κυβέρνηση στον χώρο της υγείας εμφανίστηκε ο Θάνος Πλεύρης, στη χθεσινή συνάντηση γνωριμίας με τους συντάκτες υγείας. Χωρίς να μπει σε λεπτομέρειες, έδωσε τις κατευθυντήριες γραμμές για τις μεταρρυθμίσεις του υπουργείου Υγείας, χωρίς όμως αυτές να προμηνύουν κάποιες εκπλήξεις. Εξειδίκευση θα γίνει επίσημα το επόμενο διάστημα μέσω συνέντευξης Τύπου που θα παραχωρήσει ο υπουργός Υγείας και θα αφορά το μεταρρυθμιστικό έργο στον ΕΟΠΥΥ, τα φάρμακα, το clawback, το ΕΣΥ και την Πρωτοβάθμια Υγεία. Πάντως ο Θάνος Πλεύρης ξεκαθάρισε ότι δεν πρόκειται να υπάρξει θεαματική ενίσχυση για την Υγεία στον επόμενο προϋπολογισμό και μοναδική εξαίρεση ενδέχεται να αφορά τον «εξορθολογισμό» -όπως ανέφερε- του ΕΟΠΥΥ. Παράλληλα έκανε γνωστή την πρόθεσή του για μείωση του clawback, δηλαδή της επιστροφής χρημάτων από τα φάρμακα. Ταυτόχρονα έθεσε ως βασικό στόχο να αλλάξει η κεντρική φιλοσοφία του ΕΟΠΥΥ ώστε να λειτουργεί ως ο μεγαλύτερος αγοραστής υπηρεσιών υγείας από τον ιδιωτικό τομέα. Με τις παραπάνω ενέργειες ο υπουργός Υγείας δίνει... γην και ύδωρ στους ιδιώτες, την ώρα που δεν ανέφερε τίποτα για ενίσχυση του δημόσιου τομέα Υγείας. Διευκρίνισε δε ότι τόσο στον δημόσιο όσο και στον ιδιωτικό τομέα θα υπάρχουν τα ίδια κριτήρια ελέγχου, ενώ επανέλαβε την πρόθεση ο ΕΟΠΥΥ να λειτουργεί ως ασφαλιστική εταιρεία, με ό,τι αυτό συνεπάγεται για τους πολίτες. Σε αμφιβολία οι ΤΟΜΥ Μεταξύ άλλων, ο Θάνος Πλεύρης δεν απέκλεισε ο «εξορθολογισμός» που ετοιμάζει για το κομμάτι της υγείας να συμπεριλαμβάνει και αλλαγές στις Τοπικές Μονάδες Υγείας. Σε ερώτηση δημοσιογράφου για το αν η νυν ηγεσία του υπουργείου Υγείας στηρίζει τις ΤΟΜΥ -κάτι που έκανε ο Βασίλης Κικίλιας-, ο Θ. Πλεύρης δεν έδωσε απάντηση και αρκέστηκε να πει ότι θα εξεταστούν τα πάντα στην Πρωτοβάθμια Φροντίδα Υγείας. Τροφή στους αντιεμβολιαστές Τέλος, ο Θάνος Πλεύρης έδωσε ιδιαίτερη βαρύτητα στην ενδονοσοκομειακή λοίμωξη στις ΜΕΘ με αφορμή την περιπέτεια υγείας που είχε περάσει στο παρελθόν.  Όπως διευκρίνισε, αναμένεται να ελεγχθεί αν οι θανόντες στις ΜΕΘ -όλων των νοσημάτων- είχαν επιβαρυνθεί εντός των εντατικών από άλλες λοιμώξεις, ώστε να βελτιωθεί ο συγκεκριμένος τομέας για τους ασθενείς. Ωστόσο, στη συγκεκριμένη συγκυρία και με τους αρνητές της επιστήμης να προωθούν το επιχείρημα ότι οι θάνατοι οφείλονται στην ενδονοσοκομειακή λοίμωξη και όχι στον ιό καθεαυτόν, υπάρχει μεγάλος κίνδυνος η συγκεκριμένη πρωτοβουλία -παρότι έχει θετική κατεύθυνση- να μετατραπεί σε μπούμερανγκ.    "
avgi.gr,https://www.avgi.gr/koinonia/396225_sygkentrosi-kai-poreia-sti-thessaloniki,ΚΟΙΝΩΝΙΑ, Αντιεμβολιαστές / Συγκέντρωση και πορεία στη Θεσσαλονίκη,2021-09-19T21:14:53+03:00,Αυγή Newsroom,"Αντιεμβολιαστές συγκεντρώθηκαν στο Λευκό Πύργο μετά από διαδικτυακό κάλεσμα. Με ελληνικές σημαίες, έψαλαν τον εθνικό ύμνο, ενώ δεν έλειψαν εθνικιστικά συνθήματα και υβριστικά συνθήματα κατά πολιτικών, αλλά και κατά της Βόρειας Μακεδονίας Η σημερινή συγκέντρωση που αφορά στο εμβόλιο και τα μέτρα για τον κορωνοϊό, είναι στην ουσία η πρώτη μετά την αντίστοιχη κινητοποίηση που είχε γίνει το περασμένο Σάββατο, στο πλαίσιο της ΔΕΘ."
avgi.gr,https://www.avgi.gr/koinonia/396200_anisyhitika-ta-dedomena-sti-boreia-ellada,ΚΟΙΝΩΝΙΑ, Κορωνοϊός / Ανησυχητικά τα δεδομένα στη Βόρεια Ελλάδα,2021-09-19T13:24:43+03:00,Αυγή Newsroom,"Αναφερόμενος στην πορεία της πανδημίας, ο καθηγητής και μέλος της επιτροπής των Λοιμωξιολόγων Χαράλαμπος Γώγος, σημείωσε ότι αυτή την περίοδο υπάρχει ελάφρυνση στο σύστημα υγείας όσον άφορα στις άπλες εισαγωγές και εισαγωγές σε ΜΕΘ, ωστόσο τόνισε ότι έχουμε αρκετούς θανάτους. Σημείωσε ότι μετά το καλοκαίρι, οπότε υπήρξε χαλάρωση, οι επιστήμονες ανέμεναν να είναι χειρότερη η κατάσταση. Συμφωνά με τον κ. Γώγο η ανοσία από τον εμβολιασμό ανέρχεται περίπου στο 60% και μαζί με τη φυσική ανοσία που έχουν όσοι έχουν νοσήσει, πιθανόν φτάνει το 70%. Εκτίμησε ότι τα νούμερα μπορούν να ελεγχθούν και ότι το σύστημα υγείας θα τα καταφέρει. «Μας ανησυχεί η Β. Ελλάδα» Υπογράμμισε όμως ότι ο στόχος δεν είναι να υπάρχει ένα κρεβάτι για τους ασθενείς covid, αλλά να λειτουργήσουν κανονικά τα νοσοκομεία για τους non covid ασθενείς ενώ ανέφερε ότι υπάρχουν περιοχές που προκαλούν ανησυχία και ανάμεσα σε αυτές είναι και η Βόρεια Ελλάδα. Τόνισε μεταξύ άλλων, μιλώντας στον ΣΚΑΙ, ότι έρχεται δύσκολη περίοδος με κλειστούς χώρους και ανοιχτά σχολεία. Ερωτηθείς για τους αντιεμβολιαστές είπε πως υπάρχουν θύλακες αντιεμβολιστών παντού και πως στην εκκλησία το πρόβλημα είναι μεγαλύτερο γιατί μπορούν να επηρεαστούν και μερικοί συνάνθρωποι θρησκευόμενοι. Από την άλλη σημείωσε ότι υπάρχει και η επίσημη φωνή της Εκκλήσιας που στηρίζει τους εμβολιασμούς."
avgi.gr,https://www.avgi.gr/politiki/396079_me-foyskes-apantoyn-stin-katrakyla,ΠΟΛΙΤΙΚΗ, Με φούσκες απαντούν στην κατρακύλα,2021-09-18T09:50:00+03:00,Κατερίνα Μπρέγιαννη,"Με καθρεφτάκια και «κόλπα καουμπόικα» προσπαθεί να ξεγελάσει τους ιθαγενείς ο Κυριάκος Μητσοτάκης, μιας και η φθορά της κυβέρνησής του δεν κρύβεται παρά τις επίμονες προσπάθειες διάσημων επικοινωνιολόγων, ειδικών συμβούλων και το απροσπέλαστο φρούριο προστασίας των καναλιών. Ο κατήφορος άρχισε, κάτι που καταγράφτηκε σε πρόσφατη δημοσκόπηση της MRB μόλις λίγες μέρες μετά το «εντυπωσιακό» πακέτο παροχών στη ΔΕΘ, για το οποίο επαιρόταν ο Μ. Βορίδης (ΑΝΤ1). Οι πολίτες δεν φαίνεται να συμμερίζονται τον ενθουσιασμό του. Το 58,4% αξιολογεί αρνητικά τις εξαγγελίες του πρωθυπουργού, ενώ το 58,2% αξιολογεί αρνητικά τη θητεία της Ν.Δ. στην κυβέρνηση. Η ακρίβεια, η αποτυχημένη διαχείριση της πανδημία και των πυρκαγιών και τα ανεπαρκή έως ανύπαρκτα μέτρα στήριξης για τη μεσαία τάξη δημιουργούν ένα μεγάλο κύμα δυσαρέσκειας και απογοήτευσης στους πολίτες που στρέφεται ξεκάθαρα ενάντια στην κυβέρνηση. Το γνωστό σύνθημα κατακραυγής που ακούγεται σε μαζικές εκδηλώσεις νέων είναι ο εφιάλτης του Κυρ. Μητσοτάκη μαζί με τις δημοσκοπήσεις που δεν είναι καθόλου κολακευτικές πλέον. Αντίθετα αποπνέουν τον αέρα μιας σφοδρής αποδοκιμασίας. Γι’ αυτό έχει ανάγκη την Ακροδεξιά, ειδικά τώρα που έχει χάσει πόντους από τους αντιεμβολιαστές, που κατά κύριο λόγο ανήκουν σε αυτά τα ακροατήρια, θέλει να τους ξανακερδίσει πάση θυσία. Προνομιακό πεδίο σε αυτό θεωρούν ότι είναι το προσφυγικό. Κατά συνέπεια ο Κ. Μπογδάνος, σε όποια νεοναζιστικής εμπνεύσεως πρακτική κι αν υποπέσει, θα χαίρει ασυλίας... Παράλληλα τα μέτρα που παρουσιάζει ως παροχές δεν ξεγελούν κανένα διότι δεν σημαίνουν τίποτα για τα εργατικά και μεσαία στρώματα: η κυβέρνηση υπόσχεται μικρές αυξήσεις στη ΔΕΗ, δίνει μόλις 100 ευρώ τον μήνα σε νέους για έξι μήνες και υπόσχεται 70.000 ακίνητα δωρεάν από την περιβόητη ακίνητη περιουσία του Δημοσίου της ΕΤΑΔ, που ποιος ξέρει σε τι κατάσταση βρίσκονται... Μια μεγάλη φούσκα οι δήθεν παροχές, που συνοδεύεται από μια ακόμα μεγαλύτερη φούσκα για δήθεν αύξηση του κατώτατου μισθού. Το λένε γενικά και αόριστα μόνο και μόνο για παίξει ως τίτλος στα σόσιαλ μίντια και φυσικά, όταν ρωτιούνται, θυμούνται τις δημοσιονομικές συνθήκες. Με ψίχουλα και επικοινωνία προσπαθούν να διασωθούν από τις καταμετρημένες πλέον απώλειες που συσσωρεύονται... αλλά ούτε ο Γκρίνμπεργκ δεν θα τους σώσει από το «ουρλιαχτό».  "
avgi.gr,https://www.avgi.gr/politiki/395618_episimanseis,ΠΟΛΙΤΙΚΗ, Επισημάνσεις,2021-09-12T19:05:00+03:00,Άγγελος Τσέκερης,"Ποιος το περίμενε στην κηδεία του Μίκη να γιουχάρουν πρωθυπουργό που έχει τρεις χουντικούς στην κυβέρνηση! Δεν είναι η κηδεία χώρος για αποδοκιμασίες. Αν ήθελε ο πρωθυπουργός να ακούσει αποδοκιμασίες, θα πήγαινε να περπατήσει στη Βαρβάκειο Αγορά. Με 120% αρνητικές γνώμες για τη διαχείριση των πυρκαγιών, θα τον σήκωναν στα χέρια. Μετά θα έμπαιναν να ψωνίσουν, θα έβλεπαν πού έχουν πάει οι τιμές και θα έβγαιναν να τον ξανασηκώσουν. Χώρια την αποθέωση για τον ανασχηματισμό. Για κάποιον λόγο η ομπρέλα του είχε πάνω τη φίρμα ενός ξενοδοχείου. Μάλλον ξέχασε να το βάλει στο πόθεν έσχες. Καλύτερα που πήρε αυτήν. Η άλλη έγραφε επάνω Σπίτι του Βολταίρου - Παρίσι. Έχει και μία της Siemens, που του την είχαν χαρίσει μαζί με εκείνο το τηλεφωνικό κέντρο. Ευτυχώς δηλαδή, γιατί πού να το αγόραζε ο άνθρωπος με 37 ακίνητα. Μυστήριο πώς φτιάχνονται τα πλαστά πιστοποιητικά εμβολιασμού. Μάλλον κάποιοι έχουν σπίτι τους κομπιούτερ. Ο κυβερνητικός εκπρόσωπος κατηγόρησε τον ΣΥΡΙΖΑ ότι είναι υπέρ των πλαστών πιστοποιητικών εμβολιασμού για να κλείσει το μάτι στους αντιεμβολιαστές. Και ότι το είπε και στη Βουλή κιόλας. Είμαστε υπέρ των πλαστών πιστοποιητικών εμβολιασμού, κύριοι συνάδελφοι, διότι πρόθεσή μας είναι να κλείσουμε το μάτι στους αντιεμβολιαστές. Για τη μεγάλη δημοκρατική παράταξη είναι ζήτημα αρχής. Εντάξει, λογικό ακούγεται. Ετσι κλείνεις το μάτι στους αντιεμβολιαστές άλλωστε.  Άμα τους το κλείσεις πιο διακριτικά, μπορεί να μην σε πάρουν είδηση. Και κυρίως μπορεί να μην σε πάρουν είδηση οι εμβολιαστές. Θα μπορούσαν να του το επισημάνουν οι δημοσιογράφοι αυτό, αλλά είπαν να τον αφήσουν να κατακρεουργεί την κοινή λογική. Τον ξέρουμε άλλωστε τον ΣΥΡΙΖΑ. Και τη δεκαετία του '30 ήταν υπέρ του νοθευμένου ουίσκι για να κλείσει το μάτι στους αντιαλκοολικούς. Τώρα που είπαμε αντιεμβολιαστές, ανυπομονούμε για τη στιγμή που ο Πλεύρης θα υπογράψει την Υπουργική Απόφαση για υποχρεωτικό εμβολιασμό των αστυνομικών. Και θα τους θέσει μάλιστα και σε αναστολή εργασίας. Καλά θα πάει αυτό. Αν περνούσε τέτοια απόφαση από κυβέρνηση ΣΥΡΙΖΑ, ο Πλεύρης θα είχε μπει ήδη με μπουλντόζα στο Συμβούλιο της Επικρατείας. Και όχι τίποτ’ άλλο, είναι και 50% οι ανεμβολίαστοι στην αστυνομία και να δούμε μετά πώς θα εφαρμόσουν την τάξη. Η μόνη αποτελεσματική λύση που μπορούμε να σκεφτούμε είναι τρίμηνες προσλήψεις από τη νύχτα. Α, την ξεκίνησαν την παιδική εργασία; Νομίζαμε ότι θα την ανακοινώσει ο Μητσοτάκης στη ΔΕΘ. Η απασχόληση ανήλικων σε ξενοδοχεία δεν είναι καινοτόμος ιδέα. Ο Ντίκενς έχει γράψει αριστουργήματα για το θέμα. Και στους ρομαντικούς θα πούμε ότι τα στέλνουμε στις λάντζες για να αποϊδρυματοποιηθούν. Οπως απελευθερώνουν τους σταυραετούς στην Πίνδο ας πούμε. Αντί να τα στέλνουμε σχολείο και τέτοιες αναχρονιστικές αηδίες. Ή να τα διαβάζουμε για να μπουν στο πανεπιστήμιο. Αλλωστε ποιος τους είπε ότι θα σταματήσουν το σχολείο; Μετά το σχολείο δεν μπορούν να πηγαίνουν να πλένουν πιάτα; Πάντως το επιχείρημα ότι τα πάμε για να τους δείξουμε την αγορά εργασίας είναι το πιο ειλικρινές πράγμα που έχει πει ποτέ αυτή η κυβέρνηση. Στα ξενοδοχεία για λάντζα θα τα πάνε. Πού να τα πάνε, σε σταρτάπς; Αυτοί που μας συγκίνησαν περισσότερο όμως σε αυτή την υπόθεση ήταν οι ξενοδόχοι. Αμέσως να αγκαλιάσουν τη φτηνή παιδική εργασία. Αυτό σημαίνει κοινωνική ευαισθησία. Σε πολύ στέρεους πυλώνες πατάει ο τουρισμός μας. Μπράβο!  "
avgi.gr,https://www.avgi.gr/politiki/395691_torpilise-ti-synainesi-kai-kryftike-sta-dyskola-erotimata,ΠΟΛΙΤΙΚΗ, Κυριάκος Μητσοτάκης / Τορπίλισε τη συναίνεση και κρύφτηκε στα δύσκολα ερωτήματα,2021-09-12T16:43:17+03:00,Αυγή Newsroom,"Χωρίς ουσιαστικές απαντήσεις και χωρίς να βγάλει κάποια είδηση ολοκληρώθηκε η καθιερωμένη συνέντευξη Τύπου του Κυριάκου Μητσοτάκη στο πλαίσιο της Διεθνούς Έκθεσης Θεσσαλονίκης. Ο πρωθυπουργός επιβεβαίωσε και επίσημα ότι λέει όχι στη συναίνεση, ισχυρίστηκε ότι εκλογές θα γίνουν στο τέλος της τετραετίας ενώ εμφανίστηκε για άλλη μία φορά αλλεργικός στην κριτική. «Θεωρώ πως έχω εξαντλήσει τη διάθεση μου να είμαι συναινετικός με ανθρώπους και πολιτικούς χώρους που δεν δείχνουν καμία διάθεση συναίνεσης. Συνομιλώ με την κοινωνία και αυτό θα συνεχίσω να κάνω. Με ανθρώπους, που μου ζητάνε συναίνεση από τη Βουλή και μία εβδομάδα μετά κάνουν αυτά που έκαναν δεν έχω και πολλά να πω» ανέφερε ο Κυριάκος Μητσοτάκης. Ο ίδιος «κρύφτηκε» στην ερώτηση της «Αυγής» σχετικά με τα χρέη της ΝΔ, ενώ σε ερώτηση σχετική με τον ανασχηματισμό δήλωσε ότι δεν έχει καμία πρόθεση να απαντήσει. Ο πρωθυπουργός εμφανίστηκε ιδιαίτερα ενοχλημένος από τη σφοδρή κριτική που του ασκεί ο ΣΥΡΙΖΑ – Προοδευτική Συμμαχία, με τον Κυριάκο Μητσοτάκη να φτάνει στο σημείο να κάνει λόγο για «οχετό».  «Ο κ. Τσίπρας έχει επιλέξει μια προσωπική επίθεση σε βάρος μου, σε βάρος της οικογένειά μου. Ο οχετός του διαδικτύου μην έχετε αμφιβολία από ποιον κατευθύνεται. Αισθάνομαι ότι με τον ΣΥΡΙΖΑ μας χωρίζει αξιακό και πολιτικό χάσμα». Απαντώντας σε σχετική ερώτηση, που αφορούσε στην αβεβαιότητα λόγω της πανδημίας για τους επόμενους μήνες και κατά πόσο αυτή θα επηρεάσει τα μέτρα, ο Κυριάκος Μητσοτάκης δήλωσε ότι τα μέτρα προστασίας της δημόσιας υγείας θα εξακολουθήσουν να ισχύουν και ότι θα έχουμε τις μάσκες μαζί μας για καιρό ακόμα. Επίσης τόνισε πως δεν έχουμε τελειώσει με την πανδημία αλλά υπογράμμισε ότι οι βαθμοί αβεβαιότητας δεν έχουν να κάνουν με το ενδεχόμενο περιορισμό της οικονομικής δραστηριότητας και σημείωσε πως η χώρα δεν θα ξανακλείσει καθώς ό,τι κι αν γίνεται δεν θα υπάρξει περιορισμός της οικονομικής δραστηριότητας.  Αναφορικά με τους εμβολιασμούς, ο Κυριάκος Μητσοτάκης δεν απέκλεισε την επέκταση του μέτρου της υποχρεωτικότητας σε άλλες κοινωνικές ομάδες, ανάλογα με την πορεία του προγράμματος και της πανδημίας, σημειώνοντας ωστόσο ότι προς το παρόν κάτι τέτοιο δεν είναι στις προθέσεις της κυβέρνησης που θα το αξιολογήσει εκ νέου. Παράλληλα εξαπέλυσε επίθεση στον ΣΥΡΙΖΑ - ΠΣ, ισχυριζόμενος ότι η αξιωματική αντιπολίτευση δεν έχει βάλει πλάτη στον εμβολιασμό. Ειδικότερα, ερωτηθείς κατά πόσο υπάρχει κάλυψη πίσω από τις κινητοποιήσεις των αντιεμβολιαστών αλλά και το ποιο μήνυμα θα ήθελε να τους στείλει, ο πρωθυπουργός απάντησε ότι αντιεμβολιαστές υπάρχουν παντού στον κόσμο. Είπε ότι οι αντιδράσεις στην Ελλάδα είναι σχετικά περιορισμένες, ότι εκείνοι που έχουν ιδεολογικά θέση ενάντια στα εμβόλια δεν μπορούν εύκολα να πειστούν. «Το μόνο που έχω να τους πω είναι ότι αναλαμβάνουν ένα πολύ μεγάλο ρίσκο. Η δουλειά μας είναι να συνομιλούμε με όλους όσο κι αν έχουμε πολύ μεγάλη δυσκολία στην πειθώ. Πολιτική υποκίνηση δεν βλέπω, ενώ από την άλλη είναι σαφές ότι η αξιωματική αντιπολίτευση δεν έβαλε ποτέ πλάτη απέναντι στον εμβολιασμό. Σε καμία περίπτωση όμως δεν θεωρώ ότι αυτές οι κινητοποιήσεις είναι υποκινούμενες». Όσον αναφορά το «ράλι» τιμών σε βασικά αγαθά και υπηρεσίες, ο Κυριάκος Μητσοτάκης το απέδωσε στη διεθνή συγκυρία. Μεταξύ άλλων ανέφερε ότι βρισκόμαστε αντιμέτωποι με ένα παγκόσμιο φαινόμενο το οποίο είναι ως επί το πλείστον εισαγόμενο και είναι ένα πρόβλημα το οποίο το αντιμετωπίζουν όλες οι ευρωπαϊκές χώρες. «Πέρα από το ότι είναι ένα προσωρινό φαινόμενο, ενισχύσαμε σημαντικά το διαθέσιμο εισόδημα. Εκεί ακριβώς αποσκοπούσε και αποσκοπεί η μείωση των φόρων. Έχουμε στη διάθεσή μας εργαλεία όπως η μείωση του ΦΠΑ σε συγκεκριμένες κατηγορίες προϊόντων, λογαριάζουμε να τα ενεργοποιήσουμε μέχρι τον Ιούνιο του 2022. Η δεύτερη γραμμή άμυνας είναι ο έλεγχος της αγοράς για τη διασφάλιση της σωστής λειτουργίας του ανταγωνισμού. Υπάρχει η σχετική νομοθεσία της αισχροκέρδειας», είπε ο πρωθυπουργός και προσέθεσε: «Κάνουμε μια πολύ σημαντική παρέμβαση στην περίπτωση του ρεύματος για να περιορίσουμε στο ελάχιστο τις όποιες αυξήσεις. Έχουμε το δάχτυλό μας πάνω στον σφυγμό της κοινωνίας. Κινούμαστε πριν χτυπήσει το πρόβλημα. Αύριο θα ανακοινωθούν τα μέτρα και μαζί τους η αύξηση του επιδόματος θέρμανσης που δίνεται πολύ πιο στοχευμένα». Μιλώντας για τη Θεσσαλονίκη, ο Κυριάκος Μητσοτάκης σημείωσε ότι «δεν υπάρχει άλλη περιοχή, άλλη πόλη της πατρίδας, που να γίνονται σωρευτικά τόσα έργα υποδομής. Θέλω να τονίσω τη συνέπεια της κυβέρνησης ως προς τις προεκλογικές της εξαγγελίες, αλλά και τη συνέπεια στα όσα είχα πει στην πρώτη ΔΕΘ, που μίλησα ως πρωθυπουργός. Το χρονοδιάγραμμα της ολοκλήρωσης του μετρό είναι να παραδοθεί στο τέλος του 2023». «Σε ό,τι αφορά στις παρεμβάσεις για τη χρήση γης έχουμε ολοκληρώσεις όλες τις διαδικασίες. Για παράδειγμα οι εργασίες για το πάρκο ""Παύλος Μελάς"" ξεκινούν τους επόμενους μήνες. Οραματικό έργο επίσης η ανάπλαση του παραλιακού μετώπου, πολύ σημαντικό και το ογκολογικό νοσοκομείο. Βεβαίως υπάρχουν και τα γήπεδα του ΠΑΟΚ και του Άρη. Τα 11 στρέμματα που βρίσκονται στο βορειοανατολικό άκρο του οικοπέδου, που ανήκουν στο υπουργείο Εθνικής Άμυνας, θα αποδοθούν στην Τοπική Αυτοδιοίκηση για να ενισχυθεί το πράσινο στην περιοχή. Η Θεσσαλονίκη είναι πολύ ακμάζουσα, προσελκύει επενδύσεις, είναι μία πόλη που προάγει την έρευνα και την παιδεία. Στην Θεσσαλονίκη έχουμε ξενόγλωσσο προπτυχιακό πρόγραμμα Ιατρικής, με δίδακτρα 12.000 ευρώ. Αυτό είναι το όραμα μου για την Θεσσαλονίκη», τόνισε ο πρωθυπουργός."
avgi.gr,https://www.avgi.gr/diethni/395605_periorismeni-i-symmetohi-ton-antiemboliaston-stis-kinitopoiiseis,ΔΙΕΘΝΗ, Ιταλία / Περιορισμένη η συμμετοχή των αντιεμβολιαστών στις κινητοποιήσεις,2021-09-11T21:22:37+03:00,Αυγή Newsroom,"Περιορισμένη ήταν η συμμετοχή των αντιεμβολιαστών στις σημερινές κινητοποιήσεις στην Ιταλία, αν τις συγκρίνει, κανείς, με εκείνες του περασμένου Ιουλίου, πριν οι Ιταλοί φύγουν για θερινές διακοπές. Στην Ρώμη διαδήλωσαν περίπου δυο χιλιάδες άτομα, κατηγορώντας όλες τις πολιτικές δυνάμεις που βρίσκονται στο κοινοβούλιο ότι δεν θέλουν να βρουν λύση στην πανδημία. Στο Τορίνο οι συμμετέχοντες στην κινητοποίηση δεν ξεπέρασαν τους χίλιους. Δεν τους επετράπη να διαδηλώσουν στο ιστορικό κέντρο της πόλης, έξω από τα γραφεία των συνδικαλιστικών οργανώσεων και δημιουργήθηκε ένταση με τους αστυνομικούς. Στο Μιλάνο, δε, οι αντιεμβολιαστές και κατακριτές του «πράσινου πάσου εμβολιασμένου», σήμερα το απόγευμα ήταν τέσσερις χιλιάδες, με συνθήματα κατά της κυβέρνησης και των δημοσιογράφων. Στην πορεία πήραν μέρος και μέλη νεοφασιστικών οργανώσεων. Η αστυνομία δεν επέτρεψε στους οργανωτές της κινητοποίησης να φτάσουν μέχρι την κεντρικότερη πλατεία της πόλης, του Ντουόμο, και η πορεία, τελικά, έληξε, με καθιστική διαμαρτυρία, στη λεωφόρο Μπουένος 'Αιρες."
avgi.gr,https://www.avgi.gr/diethni/395487_antiemboliastes-shediazan-bombistikes-epitheseis,ΔΙΕΘΝΗ, Ιταλία / Αντιεμβολιαστές σχεδίαζαν βομβιστικές επιθέσεις,2021-09-10T09:30:00+03:00,Αργύρης Παναγόπουλος,"«Να ανατινάξουμε τα φορτηγάκια των τηλεοράσεων» κατά τη διάρκεια της διαδήλωσης των αντιεμβολιαστών στη Ρώμη το Σάββατο. Αυτή θα αποτελούσε, φαίνεται, την πρώτη δημόσια δράση της ομάδας των οκτώ Ιταλών αντιεμβολιαστών, μεταξύ των οποίων πέντε «πολεμίστριες», όπως τις αποκαλούσαν στο Telegram, αλλά η αστυνομία έφτασε πριν οι αντιεμβολιαστές, χωρίς πολιτική ταυτότητα, περάσουν από τα λόγια στην πράξη. Από τους οκτώ, μόνο μία είχε συμμετάσχει στο παρελθόν στο εθνικιστικό κίνημα για την ανεξαρτησία της Βενετίας, που στήριζε και τροφοδοτούσε η Λέγκα του Βορρά. Για ψυχιατρικούς λόγους τής είχε αφαιρεθεί στο παρελθόν και η άδεια οπλοφορίας που είχε. Η αντιτρομοκρατική Εισαγγελία του Μιλάνου, η πολιτική αστυνομία Digos και η Αστυνομία Ταχυδρομείων του Μιλάνου με οκτώ εντάλματα στα χέρια τους έδωσαν το πράσινο φως για ταυτόχρονες έρευνες στο Μιλάνο, τη Ρώμη, τη Βενετία, την Πάδοβα, το Μπέργκαμο και το Ρέτζιο Εμίλια. Στο Μπέργκαμο η αστυνομία ανακάλυψε στην οικία ενός 53χρονου μέλους της ομάδας, δύο νόμιμα πιστόλια, ένα γιαπωνέζικο σπαθί Κατάνα, δύο σιδερογροθιές, ένα ρόπαλο και σπρέι πιπεριού, ενώ σε ένα άλλο μέλος της ομάδας βρέθηκαν δύο σιδερογροθιές, που αγόρασε από το Διαδίκτυο μετά την άρνηση τριών καταστημάτων όπλων να του πωλήσουν παράνομα διάφορα προϊόντα. Η ομάδα είχε ονομαστεί «Οι Πολεμιστές», με τις πέντε «πολεμίστριες» να δηλώνουν «πολύ αποφασισμένες και οργισμένες», ενώ, σύμφωνα με τις έρευνες, πρόκειται για άτομα χαμηλού προφίλ, ανέργους, εργάτες, θυρωρούς και γκαρσόνια. «Όταν θα πάμε στη Ρώμη, θα επιτεθούμε πρώτα στους δημοσιογράφους», σημείωναν στο εσωτερικό chat της ομάδας, υποστηρίζοντας ότι «για να ανατινάξουμε τα φορτηγάκια των τηλεοράσεων» θα χρησιμοποιούσαν μολότοφ, οι οποίες δεν βρέθηκαν στις έρευνες. «Όταν θα είμαστε στη Ρώμη, τους πρώτους που θα χτυπήσουμε θα είναι οι δημοσιογράφοι. Πρέπει να τους καθαρίσουμε», συνέχιζαν οι αντιεμβολιαστές, ενώ αμέσως μετά στη λίστα των στόχων θα έμπαιναν τα «κυβερνητικά κέντρα εξουσίας», γιατί προωθούν «το σχέδιο του συστήματος κυριαρχίας». ""Με τις βίαιες πράξεις, με τη χρήση όπλων, όπως παραδέχονταν, θα προσπαθούσαν να αλλάξουν ή να επηρεάσουν την πολιτική της κυβέρνησης και των θεσμών στα θέματα της εκστρατείας εμβολιασμού», υπογράμμισαν ο επικεφαλής της αντιτρομοκρατικής ομάδας του Μιλάνου Αλμπέρτο Νόμπιλι και ο εισαγγελέας Πιέρο Μπασιλόνε στα εντάλματα έρευνας και σύλληψης. Η διεύθυνση της αστυνομίας του Μιλάνου υπογράμμισε ότι οι συλληφθέντες «έχουν ένα πραγματικό μίσος» εναντίον των μέσων ενημέρωσης, θεωρώντας ότι είναι υποτελείς του καθεστώτος, και ότι ζητούσαν από μέλη τους να πραγματοποιήσουν βίαιες επιθέσεις στις πόλεις που ζουν το Σάββατο που θα πραγματοποιηθούν οι μεγάλες διαδηλώσεις των αντεμβολιαστών, βάζοντας στο στόχαστρό τους θεσμικά πρόσωπα ή εκπροσώπους της κυβέρνησης. «Για να εξαφανίσουμε από τη γη τη Βουλή με όλους μέσα φτάνει ένα μικρό drone από τις ταράτσες της Ρώμης με 500 γραμμάρια νιτρογλυκερίνη, που θα τα αφήσει να πέσουν κατά τη διάρκεια της ολομέλειας της Βουλής», έγραφαν οι αντιεμβολιαστές. Η αστυνομία χαρακτήρισε «ντελίριο μίσους» πάντως το γεγονός ότι έγραφαν πως ήθελαν να ανατινάξουν τη Βουλή με drone που θα έριχνε νιτρογλυκερίνη. Στην εσωτερική ομάδα επικοινωνίας συμμετείχαν περίπου 200 άτομα. Ομάδες αντιεμβολιαστών προειδοποίησαν τα μέλη τους να είναι προσεκτικά στο Διαδίκτυο και ότι οι συλλήψεις αυτές πραγματοποιήθηκαν διαμέσου ιών trojan που έστειλε η αστυνομία στα κινητά και στους υπολογιστές τους.  "
avgi.gr,https://www.avgi.gr/politiki/395474_se-talirakia,ΠΟΛΙΤΙΚΗ, Σε ταληράκια,2021-09-10T07:10:00+03:00,Ο Σχολαστικός,"Γενικά οι αποδοκιμασίες δεν είναι καλό πράγμα. Συμβαίνουν όμως. Άλλοτε είναι αυθόρμητες και άλλοτε προσχεδιασμένες. Αλλά έχουμε την τάση να τις κρίνουμε υποκειμενικά. Ανάλογα με το ποιος είναι αυτός που αποδοκιμάζεται. Όταν θεωρούμε ότι αυτός που έφαγε τη γιούχα την άξιζε, τότε λέμε ότι εκφράστηκε το λαϊκό αίσθημα. Όταν θεωρούμε ότι δεν την άξιζε, τότε λέμε ότι ήταν απλώς στημένο. Όπως το βλέπει ο καθένας. Ο Μητσοτάκης π.χ. το είδε ως στημένη ενέργεια οπαδών του ΚΚΕ. Αυτό τουλάχιστον γύρισε και είπε στον Κουτσούμπα. Στα κοινωνικά δίκτυα, βέβαια, η γραμμή ήταν ότι δεν επρόκειτο για κουκουέδες αλλά για συριζαίους. Γιατί αυτό παράγει πολιτική και επιχειρήματα για τους δεξιούς. Το να ήταν του ΚΚΕ δεν τους λέει πολλά πράγματα. Αλλά τι να έλεγε ο Μητσοτάκης στον Κουτσούμπα, γιατί αφήνεις τους συριζαίους να με αποδοκιμάζουν; Η αλήθεια είναι ότι οι στημένες αποδοκιμασίες ακούγονται εντελώς διαφορετικά από τις αυθόρμητες και μαζικές. Οι αυθόρμητες ακούγονται λίγο όπως το γήπεδο. Οι στημένες ακούγονται σαν κλάκα. Και οι αποδοκιμασίες στη Μητρόπολη δεν ακουγόντουσαν σαν κλάκα. Υπάρχουν λοιπόν εδώ μερικές παρατηρήσεις. Η πρώτη είναι ότι, όπως και να το ερμηνεύεις, ήταν ένα πολιτικό γεγονός. Και αυτό το πολιτικό γεγονός εξαφανίστηκε εντελώς από τα κανάλια και τις ιστοσελίδες Πέτσα. Βόρεια Κορέα. Εντάξει; Χούντα κανονική. Πράγμα που σημαίνει ότι τους έτσουξαν. Και ότι δεν τους φάνηκαν ακριβώς μεμονωμένες αποδοκιμασίες εγκάθετων. Η δεύτερη είναι ότι τα ίδια ακριβώς μέσα αντιμετώπιζαν το ζήτημα εντελώς διαφορετικά επί της προηγούμενης κυβέρνησης. «Γιούχα για τον Τσίπρα στην κηδεία Μητσοτάκη...» πανηγύριζαν τότε. Με τέτοια φρασεολογία. Γιούχα, κράξιμο κ.λπ. Ή έκαναν πρώτη είδηση αποδοκιμασίες σε συριζαίους όταν αυτός που αποδοκίμαζε ήταν ένας. Αυτά στην καλύτερη περίπτωση, για να μην ανοίξουμε εδώ αυτά που έγιναν με το μακεδονικό, που είναι άλλη κουβέντα. Το τρίτο: η κυβέρνηση κάνει σαν να μην υπάρχει λόγος να αποδοκιμάσει κάποιος τον Μητσοτάκη, άρα δεν μπορεί παρά να ήταν προσχεδιασμένο. Αλλά ξέρει ότι δεν είναι έτσι. Γιατί οι αποδοκιμασίες δεν ήταν προχθεσινές. Έχουν ξεκινήσει εδώ και καιρό και από το καλοκαίρι είναι εκκωφαντικές. Και το ξέρουν γιατί αυτά τα παρακολουθούν. Δεν είναι δυνατόν να λες σοβαρά ότι μπορεί να δημιουργήσει τέτοιο κλίμα ο ΣΥΡΙΖΑ με τα συριζοτρόλ του. Αλλά δεν έχουν άλλη επιλογή από το να παραστήσουν ότι βρέχει. Θα μπορούσε πάντως να σκεφτεί κάποιος και άλλους λόγους να αποδοκιμαστεί στη Μητρόπολη ο Μητσοτάκης. Όπως το ότι πήγε να τιμήσει τον Μίκη με τρεις χουντικούς στην κυβέρνηση. Και τέταρτο: η απόγνωση του Μητσοτάκη φάνηκε από το γεγονός ότι τα έβαλε με τον Κουτσούμπα. Ενώ γενικά αποφεύγει την όξυνση με το ΚΚΕ. Για παράδειγμα, για την καταψήφιση της τροπολογίας Πλεύρη, η κυβέρνηση έκανε επίθεση μόνο στον ΣΥΡΙΖΑ και το ΚΙΝ.ΑΛΛ. Ενώ το ΚΚΕ είχε καταψηφίσει επίσης. Για την ιστορία, να πούμε ότι η τροπολογία Πλεύρη επιτρέπει στον ίδιο και τον υπουργό Εργασίας να επιβάλουν υποχρεωτικό εμβολιασμό με υπουργική απόφαση. Χωρίς εισήγηση από τους επιστήμονες. Όποτε και όπου γουστάρουν. Αλλά η κυβέρνηση την έπεσε στον ΣΥΡΙΖΑ και το ΚΙΝ.ΑΛΛ. ότι δεν θέλουν αυστηρή τιμωρία στα πλαστά πιστοποιητικά. Και κλείνουν το μάτι στους αντιεμβολιαστές. Αντί να ενδιαφέρονται για την υγεία του κόσμου. Αυτό είπε η κυβέρνηση. Τέτοιο πολιτικό ήθος. Αλλά όταν ακούνε τα ου, δεν μπορεί, στημένο θα είναι.    "
avgi.gr,https://www.avgi.gr/parapolitika/395409_galazioi-ponokefaloi-apo-akrodexioys-antiemboliastes,ΠΑΡΑΠΟΛΙΤΙΚΑ, ΔΕΘ / Γαλάζιοι πονοκέφαλοι από ακροδεξιούς αντιεμβολιαστές,2021-09-09T10:00:00+03:00,,"Η διαδήλωση που οργανώνεται διαδικτυακά -το Σάββατο το απόγευμα από ακροδεξιούς αντιεμβολιαστές- είναι αυτή που ανησυχεί περισσότερο την κυβέρνηση ενόψει της ΔΕΘ. Περίπου 5 χιλιάδες αστυνομικοί εκτιμάται ότι θα βρεθούν στην πόλη, ενώ θα συνοδεύονται από ελικόπτερα για την εποπτεία των κινητοποιήσεων, ιπτάμενες κάμερες (drone) και τις γνωστές για τις κατασταλτικές τους δυνατότητες στις συγκεντρώσεις υδροφόρες αύρες της ΕΛ.ΑΣ. Δεν λείπουν τα γαλάζια στελέχη που προεξοφλούν ότι η συγκεκριμένη διαδήλωση θα εμπεριέχει... περικεφαλαίες, σημαίες με τον Ήλιο της Βεργίνας και αντικυβερνητικά συνθήματα για να θυμίσει τη στροφή της Ν.Δ. στο Μακεδονικό...    "
avgi.gr,https://www.avgi.gr/koinonia/395284_protofanis-kataggelia-antiemboliastes-arnoyntai-na-laboyn-aima-apo-emboliasmenoys,ΚΟΙΝΩΝΙΑ, Κορωνοϊός / Πρωτοφανής καταγγελία - Αντιεμβολιαστές αρνούνται να λάβουν αίμα από εμβολιασμένους,2021-09-07T15:47:38+03:00,Αυγή Newsroom,"Στην καταγγελία ότι ομάδες ατόμων λειτουργούν οργανωμένα σε όλη την Ελλάδα και αρνούμενες την μετάγγιση αίματος από άτομα που έχουν εμβολιαστεί ενάντια στον κορωνοϊό προχώρησε η πρόεδρος του Ιατρικού Συλλόγου Πατρών, Άννα Μαστοράκου η οποία ζητεί την παρέμβαση του εισαγγελέα. Η ίδια μιλώντας στην εφημερίδα «Πελοπόννησος», δηλώνει ότι «μέχρι τώρα είχαμε την άρνηση διασωλήνωσης, από την οποία πέθαναν και άνθρωποι, τώρα έχουμε ομάδες που αρνούνται μετάγγιση» και προσθέτει ότι «η τελευταία μόδα είναι ότι αν κάποιος μπει χειρουργείο ή θέλει μετάγγιση και ανήκει σε κάποια από τις ομάδες “αντιεμβολιαστών” ζητά να μην γίνει μετάγγιση από εμβολιασμένο. Έχουν δηλαδή συγκεκριμένη απαίτηση. Αυτό φυσικά δεν έχει καμία επιστημονική βάση». «Είναι άνθρωποι που δεν έχουν καμία επαφή με την επιστήμη και δέχονται ότι διαβάσουν στο διαδίκτυο. Έχω την άποψη πλέον ότι λειτουργούν συντεταγμένα» επεσήμανε η κα Μαστοράκου. Παράλληλα, η πρόεδρος του Ιατρικού Συλλόγου Πατρών κάνοντας λόγο και για μια μικρή μερίδα αντιεμβολιαστών υγειονομικών που «επιχειρεί να παρεισφρήσει και να αλλοιώσει το σύστημα εμβολιασμού» επεσήμανε ότι έχει λάβει πλήθος αναφορών από γιατρούς για πιέσεις που δέχονται από αντιεμβολιαστές να εκδώσουν πλαστά πιστοποιητικά αλλά και θετικά rapid τεστ, ώστε να εξασφαλίσουν ψευδή πιστοποιητικά εμβολιασμού και νόσησης."
avgi.gr,https://www.avgi.gr/gallery/podcasts/395281_diafaneia-kai-gnosi-ton-dedomenon-i-apantisi-stoys-antiemboliastes,,,,,
avgi.gr,https://www.avgi.gr/koinonia/395198_naos-egine-emboliastiko-kentro-stis-arhanes-kritis,ΚΟΙΝΩΝΙΑ, Εμβολιασμοί / Ναός έγινε εμβολιαστικό κέντρο στις Αρχάνες Κρήτης,2021-09-06T11:02:44+03:00,Αυγή Newsroom,"«Δεν μπορούμε να αδιαφορούμε όταν βλέπουμε καθημερινά να πεθαίνουν 50 και άνω άτομα». Με τα λόγια αυτά ο πατήρ Ανδρέας Καλλιοντζάκης εξήγησε την απόφασή του να μετατρέψει σε εμβολιαστικό κέντρο τον προαύλιο χώρο του Ιερού Ναού Παναγίας στις Αρχάνες Κρήτης. Σήμερα Δευτέρα, πάνω από 50 άνθρωποι έκλεισαν το ραντεβού τους για εμβολιασμό με το μονοδοσικό εμβόλιο της Johnson, σε μια πρωτοβουλία του εφημέριου του ναού σε συνεργασία με την 7η ΥΠΕ Κρήτης. «Εδώ στην ενορία μου, τον χειμώνα τότε που το εμβόλιο δεν είχε ξεκινήσει, είχαμε 5 θανάτους. Εγώ σαν εφημέριος, πρέπει να αφήσω να πεθάνουν οι μισοί Αρχανιώτες και μετά να ενδιαφερθούμε για την υγεία των ανθρώπων αυτών;» διερωτήθηκε με νόημα. Μάλιστα ανέφερε, για την πρωτοβουλία του αυτή έχει δεχθεί ύβρεις και απειλές από αντιεμβολιαστές, από «φανατικούς εντός εισαγωγικών Χριστιανούς», όπως είπε χαρακτηριστικά. «Αλλά εγώ σ’ αυτούς τους ανθρώπους απαντώ με ευχές αγάπης, διότι εγώ υπηρετώ τον Θεό της αγάπης» υπογράμμισε. «Καλύτερα στην εκκλησία. Έχουμε τον παπά Ανδρέα που είναι σε όλα μέσα» ανέφερε στον ΣΚΑΪ ένας άνδρας που περίμενε το ραντεβού του για εμβολιασμό. Αν και λόγω ηλικίας θα έπρεπε να είχε εμβολιαστεί εδώ και μήνες, όπως είπε τώρα το πήρε απόφαση «λόγω του παπά Ανδρέα». «Από την άλλη Δευτέρα υπάρχουν περιορισμοί. Είμαι ανεμβολίαστος, δεν θα μπορώ να μπαίνω πουθενά και έχω σοβαρό πρόβλημα. Στο σπίτι θα κάθομαι;» σημείωσε ένας δεύτερος άνδρας, που επίσης λόγω ηλικίας θα έπρεπε να είχε εμβολιαστεί πριν από καιρό. «Δεν είχα κάνει το εμβόλιο γιατί έχω καρδιά και φοβόμουνα» είπε μια τρίτη ηλικιωμένη γυναίκα. Όπως σημείωσε, ρόλο στο να αλλάξει γνώμη έπαιξε ότι ο εμβολιασμός είναι στην εκκλησία. Όπως διευκρίνισε ο πατήρ Ανδρέας Καλλιοντζάκης, πέρα από όσους έχουν κλείσει ραντεβού θα μπορούν έως το μεσημέρι να εμβολιαστούν και άλλοι άνθρωποι που το επιθυμούν εφόσον παρουσιαστούν καθώς έχει προβλεφθεί να υπάρχουν επιπλέον δόσεις.  Σύμφωνα με το ΑΠΕ-ΜΠΕ, το «παρών» στον εμβολιασμό έδωσε ο διευθυντής της Πνευμονολογικής Κλινικής του ΠΑΓΝΗ, Νίκος Τζανάκης που έκανε λόγο για υψηλού συμβολισμού πράξη.  «Ελπίζω να βρει μιμητές στην εκκλησία και να ενισχυθεί η εμβολιαστική κάλυψη» τόνισε. Φωτογραφία αρχείου"
avgi.gr,https://www.avgi.gr/diethni/395190_nosileytria-feretai-na-min-emboliaze-filoys-kai-syggeneis-antiemboliastes,ΔΙΕΘΝΗ, Ιταλία / Νοσηλεύτρια φέρεται να μην εμβολίαζε φίλους και συγγενείς αντιεμβολιαστές,2021-09-05T22:00:07+03:00,Αυγή Newsroom,"Ιταλίδα νοσηλεύτρια, η οποία εργαζόταν στην ευρύτερη περιοχή της πόλης Τρεβίζο, παύθηκε τον καθηκόντων της, θα περάσει από πειθαρχικό και η δράση της είναι αντικείμενο εισαγγελικής έρευνας. Σύμφωνα με τον Τύπο, φέρεται να έκανε ότι εμβολίαζε κατά του κορονοϊού φίλους και συγγενείς της που ήταν, όμως, αντιεμβολιαστές. Στην πραγματικότητα, σύμφωνα με την εφημερίδα La Stampa, πετούσε το σκεύασμα μέσα σε μπαμπάκι. Όπως διέρρευσε, μάρτυρες πρόσεξαν ότι η συγκεκριμένη νοσηλεύτρια επέλεγε πάντα την πιο απομονωμένη θέση του εμβολιαστικού κέντρου, ώστε οι συνάδελφοί της να μην μπορούν να βλέπουν από κοντά τι έκανε. Οι αντιεμβολιαστές, οι οποίοι στην πραγματικότητα δεν εμβολιάστηκαν, υπολογίζεται ότι μπορεί να μην υπερβαίνουν τους είκοσι. Στο μεταξύ, όμως, είχαν καταφέρει να εξασφαλίσουν «πράσινο πάσο εμβολιασμένου». Η φερόμενη ως άκρως επικίνδυνη νοσοκόμα δεν είχε εκφραστεί ποτέ κατά των εμβολίων και η ίδια είχε υποβληθεί, χωρίς κανένα πρόβλημα σε εμβολιασμό κατά της covid 19."
avgi.gr,https://www.avgi.gr/koinonia/395120_skandalo-me-dekades-eikonikoys-emboliasmoys-pos-stithike-o-mihanismos,ΚΟΙΝΩΝΙΑ, Καρδίτσα / Σκάνδαλο με δεκάδες εικονικούς εμβολιασμούς - Πώς στήθηκε ο μηχανισμός,2021-09-04T18:27:22+03:00,Αυγή Newsroom,"Ένα μεγάλο σκάνδαλο βρίσκεται σε εξέλιξη στο εμβολιαστικό κέντρο του Κέντρου Υγείας Παλαμά Καρδίτσας. Η υπόθεση αφορά διοικητική υπάλληλο του Κέντρου Υγείας Παλαμά που φέρεται ότι έμπαινε στο σύστημα εμβολιασμών και τσέκαρε ότι έκαναν εμβόλιο για τον covid19, άτομα που ποτέ δεν είχαν εμφανιστεί στο εμβολιαστικό κέντρο. Αποκλειστικές πληροφορίες της ΑΛΗΘΕΙΑΣ της Καρδίτσας, αναφέρουν ότι η υπάλληλος, όταν ήταν στην βάρδια της, είχε εκμεταλλευτεί την εμπιστοσύνη συγκεκριμένης ιατρού και με τους κωδικούς της, έμπαινε παράνομα στο σύστημα εμβολιασμών. Η υπόθεση όμως αποκαλύφθηκε διότι βρέθηκαν έγγραφα – που πρέπει να συμπληρώνει ο κάθε εμβολιασμένος και να υπογράφεται από τον ιατρό-  τα οποία δεν έφεραν υπογραφή και σφραγίδα ιατρού. Επίσης, κίνησε υποψίες το γεγονός ότι η συγκεκριμένη υπάλληλος, ενώ είχε πρωινή βάρδια, πήγαινε κάποιες φορές και το απόγευμα και όταν την ρωτούσαν ποιος ήταν ο λόγος, απαντούσε ότι είχε κάποιες εκκρεμότητες από το πρωί, κάτι που δεν γίνονταν πιστευτό. Έτσι, μετά από πρόχειρη έρευνα που έγινε από στελέχη του Κέντρου Υγείας Παλαμά, το “κουβάρι” ξετυλίχθηκε και αποκαλύφθηκε το μέγεθος του σκανδάλου που είναι τεράστιο, ενώ η έρευνα συνεχίζεται. Πληροφορίες μας αναφέρουν ότι μετά το ξεκίνημα της έρευνας, αρχικά βρέθηκαν 13 άτομα, ακολούθως ο αριθμός ανέβηκε στο 35 και τώρα βρίσκονται ήδη στα 47, ενώ η έρευνα προχωράει και κανείς δεν ξέρει που ακριβώς, πόσα άτομα θα αποκαλυφθεί ότι έχουν κάνει ψεύτικο εμβολιασμό. Λέγεται ότι ο αριθμός αυτός των ψεύτικων εμβολιασμένων είναι μόνο τον μήνα Αύγουστο, ενώ το σκάνδαλο ουσιαστικά περιορίζεται στους τελευταίους δύο μήνες, μιας και η συγκεκριμένη υπάλληλος δεν ήταν μόνιμη στο εμβολιαστικό κέντρο, αλλά μπήκε για καλύψει τις καλοκαιρινές άδειες. Επίσης, το κοινό στοιχείο της πλειοψηφίας των ψεύτικα εμβολιασμένων είναι ότι μένουν μόνιμα στην Βόρεια Ελλάδα και πολλοί είναι από τον τόπο καταγωγής της υπαλλήλου. Οι “μαϊμού” εμβολιασμένοι, έκλειναν ραντεβού για εμβόλιο στο Κέντρο Υγείας Παλαμά, προφανώς σε συνεννόηση με την υπάλληλο που τσέκαρε στο σύστημα ότι το εμβόλιο έγινε. Πρόκειται προφανώς για αντιεμβολιαστές που ήθελαν για διάφορους λόγους να εμφανιστούν ότι έχουν εμβολιαστεί. Επίσης, στα άτομα που φέρονται να έχουν εμβολιαστεί ψεύτικα, βρίσκονται και συγγενικά της πρόσωπα, κάτι που οδήγησε και στην αποκάλυψή της δράσης της. Μάλιστα, εκφράζονται φόβοι ότι ακόμη και η ίδια μπορεί να μην έχει κάνει ποτέ πραγματικά το εμβόλιο, αν και βρίσκονταν σε ένα τόσο ευαίσθητο πόστο στο Κέντρο Υγείας Παλαμά. Η υπάλληλος έχει απομακρυνθεί προσωρινά από την θέση της και μετά από έγγραφο που έστειλε ο διευθυντής του Κέντρου Υγείας Παλαμά στον Διοικητή της 5ης ΥΠΕ Θεσσαλίας και Στερεάς Ελλάδας κ. Φώτη Σερέτη, αυτός διέταξε ΕΔΕ. Η Ε.Δ.Ε ανατέθηκε στον αρμόδιο Υποδιοικητή της 5ης Υ.Π.Ε κ. Ηλία Τσιαούση και θα είναι έτοιμη σε μια εβδομάδα. Φυσικά, θα διερευνηθεί και το κίνητρο που είχε η υπάλληλος για να κάνει κάτι τέτοιο. Αξίζει να σημειωθεί ότι το Εμβολιαστικό Κέντρο Παλαμά είναι από αυτά που σήκωσαν το μεγαλύτερο βάρος του εμβολιασμού στο νομό Καρδίτσας, μετά το νοσοκομείο Καρδίτσας. Μέχρι σήμερα έχει εμβολιάσει κοντά στους 40 χιλιάδες πολίτες (έως και 400 εμβολιασμούς καθημερινά) και είναι κρίμα να συκοφαντηθεί όλο το κέντρο και το προσωπικό από την δράση μια και μόνης υπαλλήλου που μπήκε στο Εμβολιαστικό Κέντρο για να καλύψει τις άδειες των υπολοίπων. Ακόμη και η εξιχνίαση της δράσης της, οφείλεται στην παρατηρητικότητα και τον έλεγχο που έκαναν τα στελέχη του Εμβολιαστικού Κέντρου Παλαμά όταν διαπίστωσαν ύποπτες κινήσεις από μέρους της. Εισαγγελέας και ΕΔΕ για τις καταγγελίες για εικονικούς εμβολιασμούς Μετά τη δημοσιοποίηση του θέματος, ο υπουργός Υγείας, Θάνος Πλεύρης ανέφερε τα εξής: ""Αναφορικώς με το περιστατικό στην Καρδίτσα για εικονικούς εμβολιασμούς στο ΚΥ Παλαμά επικοινώνησα με τον διοικητή της 5ης ΥΠΕ και του ζήτησα να διατάξει ΕΔΕ και να ενημερώσει άμεσα την Εισαγγελία. Δεν θα υπάρχει καμία ανοχή σε τέτοια περιστατικά""."
avgi.gr,https://www.avgi.gr/politiki/394912_o-thanos-pleyris-kai-i-misi-syggnomi,ΠΟΛΙΤΙΚΗ, Ανασχηματισμός / Ο Θάνος Πλεύρης και η μισή συγγνώμη,2021-09-02T08:00:00+03:00,Κάκη Μπαλή,"Εάν αποφασίσει ο ιστορικός του μέλλοντος να ασχοληθεί με τον ανασχηματισμό τής 31ης Αυγούστου του σωτήριου έτους 2021, δεν θα σταθεί στην ομολογία αποτυχίας της κυβέρνησης Μητσοτάκη στη διαχείριση της πανδημίας και των πυρκαγιών ούτε στον τραγέλαφο της όλης διαδικασίας, ούτε στην εκδίωξη του Χρυσοχοΐδη - πόσο μάλλον του Χάρη Θεοχάρη. Θα σταθεί στην υπουργοποίηση από τον -κατά δήλωσή του προοδευτικό- πρωθυπουργό του Θάνου Πλεύρη, ακόμα ενός ακροδεξιού του εκτοπίσματος Μάκη Βορίδη και όχι του τηλεπωλητή των βιβλίων του πατρός του  Άδωνι Γεωργιάδη. Ο Πλεύρης στην κυβέρνηση, πόσο μάλλον στο υπουργείο Υγείας εν μέσω πανδημίας, είναι απλά ντροπή. Για τη χώρα, για τη δημοκρατία, για τη Νέα Δημοκρατία. Και η επιλογή του σηματοδοτεί ακόμη μία υπόκλιση του Μητσοτάκη στα «θέλω» του Σαμαρά, στην κληρονομιά του Καρατζαφέρη, στους προσφυγοφάγους, τους μισογύνηδες και τους ακροδεξιούς. Δείχνει ακόμη ότι ο Μητσοτάκης ξέρει να επιβραβεύει τον άνθρωπο που προσπάθησε να βγάλει την κουκούλα, όπως ωρυόταν, από τους μάρτυρες δημοσίου συμφέροντος στην υπόθεση Novartis ώστε να μην πληρώσει κανείς γι' αυτό το καραμπινάτο σκάνδαλο. Ο αντισημιτισμός και οι αντιδράσεις Εν έτει 2021, λοιπόν, τρεις ακροδεξιοί από τον ΛΑΟΣ συγκυβερνούν την Ελλάδα με τον Μητσοτάκη έχοντας αναβαπτιστεί στην κολυμβήθρα του Σιλωάμ. Ο τρίτος υποχρεώθηκε μόλις χθες να ζητήσει δημόσια συγγνώμη για τον αντισημιτισμό του, χρόνια μετά τον Βορίδη και τον Γεωργιάδη, αποφεύγοντας, ωστόσο, αν και υπουργός Υγείας, να διαφοροποιηθεί από το προ δεκαετίας φλερτ του με τους αντιεμβολιαστές - ότι «ο ασθενής αποφασίζει τι θέλει να κάνει και δεν θα πιέζεται». Επίσης, δεν του πέρασε από το μυαλό να ανασκευάσει τις εμπρηστικές δηλώσεις του ενάντια στους πρόσφυγες. Ο Πλεύρης διέπεται από τη θρασυδειλία τής απανταχού Ακροδεξιάς: ανασκευάζει σε χρόνο ρεκόρ όταν “εκφράζει την ανησυχία του” το Κεντρικό Ισραηλιτικό Συμβούλιο. Οι ανησυχίες των αδυνάτων, πάλι, δεν τον κλονίζουν. Μόλις το ΚΙΣ θύμισε παλιότερες δηλώσεις του Πλεύρη για το  Άουσβιτς και απαίτησε τη συγγνώμη του προς τον εβραϊκό λαό, εκφράζοντας την ελπίδα ο νέος υπουργός “να αντιμετωπίσει όλους τους πολίτες της χώρας ισότιμα, ανεξαρτήτως χρώματος, φυλής ή θρησκεύματος”, ο διάδοχος του Κικίλια έσπευσε να βγάλει ανακοίνωση σύμφωνα με την οποία ο σεβασμός του στα θύματα του Ολοκαυτώματος “είναι απόλυτος” και είναι αντίθετος “σε κάθε μορφή αντισημιτισμού”. Στην ίδια ανακοίνωση διαφοροποιήθηκε από τον πατέρα του, θεωρητικό του ναζισμού και του αντισημιτισμού στην Ελλάδα, τον οποίο και υπερασπιζόταν σε διάφορες δίκες, αν και διαφωνεί πλήρως μαζί του, όπως υπογράμμισε. Και ο ρατσισμός, κύριε; Αντιθέτως, ο Πλεύρης δεν αισθάνθηκε την παραμικρή ανάγκη να ζητήσει συγγνώμη για τη δήλωσή του ότι “η φύλαξη των συνόρων δεν μπορεί να υφίσταται αν δεν υπάρχουν απώλειες” όταν τη θύμισε ο ευρωβουλευτής του ΣΥΡΙΖΑ Στέλιος Κούλογλου, θέτοντας το ερώτημα στην Κομισιόν πόσο συμβατές με τον ευρωπαϊκό τρόπο ζωής είναι οι απόψεις του. Ούτε σκέφτηκε να ανασκευάσει τα περιβόητα αντικίνητρα που πρότεινε για την παραμονή των μεταναστών στη χώρα: “Όταν είσαι εδώ, δεν θα υπάρχουν κοινωνικές παροχές, δεν θα μπορείς να φας, να πιεις, δεν θα μπορείς να πας στο νοσοκομείο”. Σήμερα αυτός είναι ο πολιτικός υπεύθυνος για τα νοσοκομεία - και δη με την πανδημία σε ολική επαναφορά. Και για να μην ξεχνιέστε, κυρίες μου, ο Πλεύρης ήταν κεντρικός ομιλητής στο “συνέδριο γονιμότητας”, το οποίο ευτυχώς δεν έγινε, καθώς αμφισβητούσε ευθέως το δικαίωμα των γυναικών να ορίζουν το σώμα τους.  Όπως είναι ο αιώνιος συνήγορος υπεράσπισης αστυνομικών - ακόμη και αυτών που εμπλέκονται στον θάνατο του Ζακ Κωστόπουλου. Μια δύσκολη απάντηση Ο επίτροπος για τον Ευρωπαϊκό Τρόπο Ζωής θα πρέπει να απαντήσει στον Κούλογλου κατά πόσο η επιλογή Πλεύρη συνάδει με τις αξίες της Ε.Ε. Και δεν θα είναι εύκολο όσο κι αν ο Μαργαρίτης Σχινάς είναι μαθημένος στις προκλήσεις τής κυβερνώσας Ακροδεξιάς και ξέρει να ξεγλιστράει. Κυρίως επειδή αυτή τη φορά δεν έχει να κάνει με την Ουγγαρία ή την Πολωνία, αλλά με την Ελλάδα και το κόμμα του.  "
avgi.gr,https://www.avgi.gr/politiki/394836_oste-deiliase-o-apostolakis-e,ΠΟΛΙΤΙΚΗ," Ώστε δείλιασε ο Αποστολάκης, ε;",2021-09-01T10:05:00+03:00,Θανάσης Καρτερός,"Ώστε δείλιασε ο Αποστολάκης, ε; Μπράβο, κύριε Μητσοτάκη. Ξεπεράσατε κάθε προσδοκία δειλίας. Διότι: Πολιτικά δειλός είναι εκείνος που, αντί να αναλάβει ακέραια την ευθύνη για τις εκατόμβες της πανδημίας, τη φορτώνει στις συνθήκες, στην αντιπολίτευση, στους πολίτες, στους αντιεμβολιαστές και τελικά στον ίδιο τον υπουργό του. Τον οποίο στέλνει για τουρισμό. Πολιτικά δειλός είναι εκείνος που, αντί να αναλάβει ακέραια την ευθύνη για τις φωτιές, τη φορτώνει -πάλι!- στις συνθήκες, στους χαζούς που ζητούν ελικόπτερα, στην αντιπολίτευση και τελικά στον υπουργό που ο ίδιος διάλεξε και στήριζε ως φύλακα της ασφάλειας του πολίτη. Τον οποίο τιμωρεί με εξοστρακισμό. Πολιτικά δειλός είναι εκείνος που, αντί να σκύψει πάνω από την ανάγκη για κάποιες συναινέσεις, μπροστά στην κλιματική κρίση και τα αποτελέσματά της, μετατρέπει τη συναίνεση σε ένεση αποκατάστασης της επιδερμίδας του. Και αναζητεί ανθρώπους που έχουν υπηρετήσει τη δική μας πατρίδα για να υπηρετήσουν τη δική του παρτίδα. Πολιτικά δειλός είναι εκείνος που, αντί να προτάξει την υγεία των ανθρώπων, προτάσσει τη δική του πολιτική καλοπέραση. Και διορίζει έναν ακροδεξιό υπουργό όχι για να αντιμετωπίσει το πρόβλημα του φόβου για τα εμβόλια, αλλά για να κερδοσκοπήσει σ’ αυτόν. Να κρατήσει στο «μαντρί» ψεκασμένους και φοβισμένους. Εκτός πια κι αν πιστεύει κανείς ότι ο Πλεύρης αναβαθμίστηκε για να μας σώσει. Πολιτικά δειλός είναι εκείνος που θυσιάζει ανθρώπους, αρχές, αξίες στην εικόνα του. Αυτή έχει ως οδηγό, κριτήριο σχηματισμών και ανασχηματισμών, υπέρτατο αγαθό. Δεν τον νοιάζει αν η πανδημία καλπάζει, η Υγεία αναστενάζει, η Παιδεία σχολάζει, η αδικία φωνάζει. Τον νοιάζει ο πολιτικός του εαυτούλης -φάρος πάνω από τις κινήσεις του και σκιάχτρο πάνω από μας. Πολιτικά δειλός είναι εκείνος που στις 12 το μεσημέρι ανυμνεί για τις υπηρεσίες και το ήθος του έναν αφοσιωμένο υπηρέτη της πατρίδας και στη 1 μετά το μεσημέρι συκοφαντεί τον ίδιο ως δειλό. Επειδή στην ώρα που μεσολάβησε είχε τη γενναιότητα να πει όχι στην πολιτική του εξαγορά και στην εκούσια μετατροπή του σε μαριονέτα. Πολιτικά δειλός τόσο ώστε η ηγεσία του να αποτελεί δημόσιο κίνδυνο. Τώρα που όλοι το ξέρουν, ας αναλάβουν όλοι τις ευθύνες τους...  "
avgi.gr,https://www.avgi.gr/politiki/394832_se-talirakia,ΠΟΛΙΤΙΚΗ, Σε ταληράκια,2021-09-01T07:10:00+03:00,Ο Σχολαστικός,"Σχόλια επί του ανασχηματισμού. Πρώτον, ο Χρυσοχοΐδης πετάχτηκε από το παράθυρο χωρίς πολλά - πολλά. Είναι ομολογία ότι στις φωτιές η κυβέρνηση τα έκανε μαντάρα. Θυσιάστηκε σαν την Ιφιγένεια. Και πλήρωσε και τις ανοησίες που είπε, για να είμαστε εντελώς ειλικρινείς. Πρέπει να δούμε τώρα τι σηματοδοτεί η τοποθέτηση Θεοδωρικάκου. Σε σχέση με την αστυνομία στα πανεπιστήμια, για παράδειγμα. Αλλά και σε σχέση με την προβοκατόρικη συμπεριφορά του προκατόχου του. Και με το καθεστώς αυθαιρεσίας που είχε παραχωρήσει ο Χρυσοχοΐδης στους αστυνομικούς. Ο Χαρδαλιάς απομακρύνθηκε επίσης, αλλά κάπως πιο τιμητικά. Πήγε στο υπουργείο Άμυνας, στη θέση του Στεφανή, που είναι εθνικός συντονιστής για το προσφυγικό. Και η δουλειά του είναι να κυνηγάει μετανάστες. Δεύτερον. Πλεύρης στο υπουργείο Υγείας. Απαίτηση Σαμαρά. Ο άνθρωπος που έκανε καριέρα στην πολιτική ζητώντας να σκοτώνουμε τους μετανάστες στα σύνορα και να τους κάνουμε τη ζωή μαύρη αναλαμβάνει κοινωνικό υπουργείο. Ήταν από τους βασικούς στην κατάπτυστη εξεταστική για τον Παπαγγελόπουλο, μέσω της οποίας επιχειρήθηκε παρέμβαση στη Δικαιοσύνη για τη συγκάλυψη του σκανδάλου Novartis. Ο Πλεύρης, ως καλός ακροδεξιός, θα αναλάβει και τη σύγκρουση με τους εργαζόμενους στον χώρο της Υγείας. Και τα ντίλια με τους ιδιώτες, που αδημονούν. Στα πρότυπα του Άδωνι. Και τον συμπαθούν και οι αντιεμβολιαστές γιατί διαδήλωναν μαζί για τη Μακεδονία. Οι πληροφορίες λένε ότι ο Κικίλιας αποχώρησε οικειοθελώς από το υπουργείο Υγείας. Όχι θα κάτσει να διαχειριστεί 10.000 κρούσματα που έρχονται. Οπότε φαγώθηκε και ο Κοντοζαμάνης. Μάλλον όχι οικειοθελώς. Και λόγω Κικίλια εκπαραθυρώθηκε ο Θεοχάρης. Δεν πειράζει. Τρίτον: Καταργήθηκε το υφυπουργείο Χρηματοπιστωτικού Συστήματος. Και μαζί καταργήθηκε και ο υφυπουργός Γεώργιος Ζαββός. Ακούγεται ότι η απομάκρυνση του Ζαββού από την κυβέρνηση ήταν απαίτηση των τραπεζών, γιατί ο Ζαββός είχε πατήσει πόδι σε διάφορα ζητήματα που τις αφορούσαν. Όπως π.χ. στον τρόπο διαχείρισης των κόκκινων δανείων. Τώρα οι τράπεζες μένουν με τον Στουρνάρα στο πλευρό τους και χωρίς κάποιον αρμόδιο στην κυβέρνηση να συζητάει μαζί τους. Που σημαίνει ότι θα επιβάλουν αυτό που θέλουν. Είναι πάντως απορίας άξιο πώς το επιτελικό κράτος καταργεί από τη μία μέρα στην άλλη ολόκληρο υφυπουργείο τραπεζών και δεν αισθάνεται την ανάγκη να δώσει μια εξήγηση. Είναι πολύ σοβαρό θέμα και μην κοιτάτε που κανείς δεν ασχολείται. Τέταρτον και πιο χοτ: Ο Αποστολάκης. Όταν ο Αποστολάκης είχε γίνει υπουργός Εθνικής Άμυνας επί ΣΥΡΙΖΑ, η Νέα Δημοκρατία είχε φρυάξει. Και τι είναι αυτά, να αποστρατεύετε αρχηγό ΓΕΕΘΑ και να τον κάνετε υπουργό Άμυνας, και πάτε να ελέγξετε το στράτευμα, και μόνο με τον Σπαντιδάκη στη χούντα είχαν γίνει αυτά. Τώρα κατηγορούν τον ΣΥΡΙΖΑ ότι «στοχοποίησε ένα πρόσωπο που θα μπορούσε να συμβολίσει την εθνική συνεννόηση». Μάλιστα. Στην πραγματικότητα, η υπουργοποίηση του Αποστολάκη ανακοινώθηκε ως γκολ εις βάρος του ΣΥΡΙΖΑ. Και ο ΣΥΡΙΖΑ αντέδρασε σαν ο Αποστολάκης να ήταν μέλος του. Αποστασία κ.λπ. Γιατί αποστασία, ρε παιδιά, τον ξέραμε και από παλιά; Κολλάγαμε αφίσες μαζί; Αλλά μετά την αντίδραση του ΣΥΡΙΖΑ ο Αποστολάκης κατάλαβε ότι χωρίς διακομματική αποδοχή κολλάει πάνω στον Μητσοτάκη και καίγεται μαζί του. Και δεν έχει πρόθεση για κάτι τέτοιο. Και έτσι, η Πολιτική Προστασία, από αναβαθμισμένη σε υπουργείο, ύψιστης σημασίας για την ανθρώπινη ζωή, ξανάγινε Γενική Γραμματεία. Τέτοια επιτελικότητα. Και έμεινε και ο Πάιατ με τα συγχαρητήρια στο χέρι.  "
avgi.gr,https://www.avgi.gr/politiki/394812_o-pleyris-den-mporei-na-einai-ypoyrgos-se-kanena-kratos-dikaioy,ΠΟΛΙΤΙΚΗ, Ευκλείδης Τσακαλώτος / Ο Πλεύρης δεν μπορεί να είναι υπουργός σε κανένα κράτος δικαίου,2021-08-31T17:27:37+03:00,Αυγή Newsroom,"Δριμεία επίθεση για την υπουργοποίηση του Θαναση Πλεύρη, άσκησε από το βήμα της Βουλής ο κοινοβουλευτικός εκπρόσωπος του ΣΥΡΙΖΑ-ΠΣ, Ευκλείδης Τσακαλώτος, υπενθυμίζοντας παλαιότερη δήλωση του νυν υπουργού Υγείας από το βήμα της Βουλής που αφορούσε τους μετανάστες που έρχονται στη χώρα. «Ο άνθρωπος που έχει κάνει και πιστεύει αυτή τη δήλωση δεν μπορεί να είναι υπουργός Υγείας σε ευρωπαϊκό κράτος» τόνισε ο βουλευτής της αξιωματικής αντιπολίτευσης. Κατά την τοποθέτηση του από το βήμα της Βουλής ο Ευκλείδης Τσακαλώτος είπε προς τα υπουργικά έδρανα; «Αλήθεια κ. υπουργέ; Ο Αθανάσιος Πλεύρης υπουργός Υγείας;» Άνθρωπος που έχει κάνει και πιστεύει την παρακάτω δήλωση: «Όταν είσαι εδώ δεν θα υπάρχουν κοινωνικές παροχές, δεν θα μπορείς να φας, να πιεις, δεν θα μπορείς να πας στο νοσοκομείο. […] Πρέπει να περνάνε χειρότερα -από τις χώρες τους. Η κόλαση πρέπει να φαντάζει παράδεισος σε αυτό που θα ζουν εδώ!» ανέφερε υπενθυμίζοντας την δήλωση Πλεύρη.  Για να επισημαίνει ότι «αυτός ο άνθρωπος μπορεί να είναι Υπουργός Υγεία; Δεν υπάρχει ανθρωπισμός;  Δεν υπάρχει ο όρκος του Ιπποκράτη; Δεν υπάρχουν Διεθνείς Συμβάσεις; Και αισθάνεστε ότι οι πολίτες θα αισθάνονται ασφάλεια με αυτό τον Υπουργό Υγείας;», διερωτήθηκε. «Δεν μπορεί να είναι υπουργός υγείας σε Ευρωπαϊκό κράτος. Για την ακρίβεια δεν μπορεί να είναι υπουργός σε κανένα κράτος δικαίου» τόνισε  Μάλιστα όπως ανέφερε ο κοινοβουλευτικός εκπρόσωπος του ΣΥΡΙΖΑ «του έχει ζητηθεί να ανακαλέσει. Και είπε ότι ήταν παλιά δήλωση, αλλά δεν έχει ανακαλέσει» Όπως τόνισε ο «κατά την άποψή μας υπάρχουν μόνο δύο επιλογές: Η μία επιλογή είναι να ανακαλέσει τις δηλώσεις του τώρα. Πριν την ορκωμοσία. Η άλλη επιλογή είναι να αναιρέσει την απόφαση του ο κ. Μητσοτάκης». «Γιατί δεν είναι δυνατόν σε ευρωπαϊκό κράτος να υπάρχει Υπουργός Υγείας που έχει πει αυτά τα πράγματα. Υπάρχουν κάποιες «στιγμές» καθοριστικές, moments στα αγγλικά, όταν κάτι αλλάζει ριζικά στο πολιτικό και κοινωνικό κλίμα».  Αναλυτικά η ομιλία του Ευκλείδη Τσακαλώτου: Νέες αξίες, Νέο μοντέλο παραγωγής, Νέα κυβέρνηση.Αλήθεια κ. Υπουργέ; Ο Αθανάσιος Πλεύρης υπουργός υγείας; Που δήλωνε ότι «Όταν είσαι εδώ δεν θα υπάρχουν κοινωνικές παροχές, δεν θα μπορείς να φας, να πιεις, δεν θα μπορείς να πας στο νοσοκομείο. Η κόλαση πρέπει να φαντάζει παράδεισος σε αυτό που θα ζουν εδώ!»Αυτός ο άνθρωπος μπορεί να είναι Υπουργός Υγείας. Δεν υπάρχει ανθρωπισμός;  Δεν υπάρχει ο όρκος του Ιπποκράτη; Δεν υπάρχουν Διεθνείς Συμβάσεις; Και αισθάνεστε ότι οι πολίτες θα αισθάνονται ασφάλεια με αυτό τον Υπουργό Υγείας;Του έχει ζητηθεί να ανακαλέσει. Και είπε ότι ήταν παλιά δήλωση, αλλά δεν έχει ανακαλέσει. Κατά την άποψή μας υπάρχουν μόνο δύο επιλογές: Η μία επιλογή είναι να ανακαλέσει τις δηλώσεις του τώρα. Πριν την ορκωμοσία. Η άλλη επιλογή είναι να αναιρέσει την απόφαση του ο κ. Μητσοτάκης. Γιατί δεν είναι δυνατόν σε ευρωπαϊκό κράτος να υπάρχει Υπουργός Υγείας που έχει πει αυτά τα πράγματα.Υπάρχουν κάποιες «στιγμές» καθοριστικές, moments στα αγγλικά, όταν κάτι αλλάζει ριζικά στο πολιτικό και κοινωνικό κλίμα.Μια τέτοια «στιγμή» για τον Blair ήταν όταν είχε δηλώσει για τον πόλεμο του Ιράκ, και ενώ είχαν βγει στο φως πληροφορίες για το Abu Ghraib και τους βασανισμούς: «Μην ξεχνάτε ότι από τους βασανισμούς μαθαίνουμε πάρα πολλές πληροφορίες.» Ήταν η στιγμή που ο κόσμος κατάλαβε ότι οποιοδήποτε στοιχείο ηθικής είχε αυτός ο άνθρωπος χάθηκε. Και από εκεί ξεκίνησε η κατρακύλα. Και τώρα βλέπουμε τα αποτελέσματα στο Αφγανιστάν.   Όλοι έχουν συμμετέχει στο Αφγανιστάν. Οι δυτικές δημοκρατίες δεν γίνετα να βομβαρδίζουν και να έχουν στήριξη από το λαό, όσο απεχθείς και να είναι οι Ταλιμπάν. Τι κάνει η Ευρώπη και η Αμερική για τους  μετανάστες; Είναι απάντηση να μην δεχόμαστε κανέναν μετανάστη; Πιέζει η κυβέρνηση για κάποια άλλη πολιτική; Δεν νομίζω.Φέτος το καλοκαίρι είχαμε αυτή τη «στιγμή» για τον κ. Μητσοτάκη στη συνέντευξη για τις φωτιές. Καταλάβαμε όλοι ότι δεν έχει καταλάβει τίποτα.Ποιες είναι οι προτάσεις της Νέας Δημοκρατίας; Δέχθηκε την έκθεση του Goldammer και της επιτροπής του και δεν έκανε τίποτα για το θέμα. Παρόλο ότι την είχε αποδεχθεί ως μία συναινετική πρόταση που μπορεί να δώσει λύσεις.Είναι αλήθεια λύση ότι ο κόσμος πρέπει να έχει ιδιωτική ασφάλεια; Ότι οι ιδιώτες κάνουν αναδάσωση αντί να πούμε ότι κανένας ιδιώτης δεν μπαίνει εκεί που έχουν γίνει φωτιές;Δεν έχετε καταλάβει το μέγεθος κλιματική κρίσης, ότι δεν είναι μόνο φυσικό φαινόμενο. Ευθύνονται οι άνθρωποι και το οικονομικό μοντέλο και η ιδιοτέλεια. Ότι κάνετε δείχνει ότι δεν έχετε καταλάβει τίποτα. Είχαμε τους Φορείς Διαχείρισης Προστατευόμενων Περιοχών τους οποίους συγχωνεύσατε, μειώνοντας τον αριθμό τους, και τους υπαγάγατε στον Οργανισμό Φυσικού Περιβάλλοντος και Κλιματικής ΟΦΥΠΕΚΑ. Έτσι το αποκεντρωμένο, συμμετοχικό μοντέλο διαχείρισης, αντικαταστάθηκε από ένα μοντέλο αυστηρά ελεγχόμενο από το κεντρικό κράτος, χωρίς πραγματική συμμετοχή της τοπικής αυτοδιοίκησης, των ΜΚΟ, των παραγωγικών φορέων και της κοινωνίας των πολιτών όπου καταργήσατε τη συμμετοχή των κοινοτήτων μέσω των φορέων αντικαθιστώντας τες με ένα ενιαίο κρατικό κεντρικό φορέα. Αυτό είναι το μοντέλο σας. Μάθαμε πόσο σημαντικοί ήταν οι άνθρωποι που ήταν εκεί. Οι δασάρχες και οι εθελοντές που ξέρανε σαν το πίσω μέρος τους χεριού τους τα δάση αλλά έχουν απαξιωθεί Αντί να τα καταλάβετε αυτά, συνεχίζετε με το ίδιο μοντέλο που δημιουργεί ανασφάλεια στον κόσμο. Γιατί όταν αφήνουμε παραθυράκια για όλα τα θέματα, τι ασφάλεια να νιώθει ο πολίτης ότι δεν θα έχουμε και άλλες τέτοιες επιπτώσεις. Ο κ. Μητσοτάκης κέρδισε τις εκλογές με 3 συνθήματα. Το 1ο ήταν η ασφάλεια. Εγώ βλέπω ανασφάλεια παντού. Για την Υγεία είναι προφανές ότι δεν πιστεύετε στο ΕΣΥ. Τώρα στην πανδημία φέρνετε συγχωνεύσεις νοσοκομείων. Και πιστεύετε ότι έτσι θα βελτιωθεί το αίσθημα ασφάλειας; Δεν έχετε δώσει τίποτα στην πρωτοβάθμια υγεία, που θα μπορούσε να βοηθήσει αποφασιστικά τους άνω των 80, πολλοί από τους οποίους δεν είναι εμβολιασμένοι. Κάνετε λάθη και με τους εμβολιασμένους και με τους αντιεμβολιαστές. Στους εμβολιασμένους δημιουργήσατε την εικόνα ότι όλα καλά. Κάντε το εμβόλιο και όλα τελείωσαν. Μεγάλο λάθος γιατί τους έβαλε απέναντι σε αυτούς που είναι αντίθετοι στους εμβολιασμούς. Στους αντιεμβολιαστές δεν κάνατε μια καμπάνια από κοινού με την αντιπολίτευση για να τους πείσετε. Ώστε να γίνουν οι εμβολιασμοί οι οποίοι ο ΣΥΡΙΖΑ πιστεύει ότι είναι βασικό μέτρο αντιμετώπισης της πανδημίας. Γιατί δεν πιστεύετε στο εθνικό σύστημα υγείας αλλά ούτε και στην ανάγκη σχεδιασμού. Για τα πανεπιστήμια, το βασικό σας επιχείρημα είναι σας γιατί να σπουδάζει κάποιος εναλλακτική κηπουρική στο Άνω Βλάντο. Δεν συμβαίνει αυτό όμως στην πραγματικότητα. Για παράδειγμα το Φυσικό Ηρακλείου, ένα πολύ καλό τμήμα, αντί για 150 φοιτητές που μπορεί να δεχθεί θα έχει 34. Με ποιο σκεπτικό; Δεν δημιουργεί ανασφάλεια στην κοινωνία αυτό; Δεν δημιουργεί αίσθηση ανισότητας και ότι το πανεπιστήμιο είναι για τους λίγους; Οι υπόλοιποι ας βγουν στην αγορά εργασίας με χαμηλούς μισθούς και ανασφάλεια. Γιατί η ανισότητα  είναι η άλλη πλευρά του νομίσματος της ανασφάλειας. Πρέπει να έχουμε ένα πολύ διευρυμένο ορισμό της ασφάλειας. Που δίνει προοπτική για συντάξεις, δουλειά, επαγγελματική άνοδο, υγεία, φροντίδα στο σπίτι, ευκαιρίες για μόρφωση. Γιατί για εμάς η μόρφωση έχει αυταξία. Δεν είναι εργαλειακό πράγμα η εκπαίδευση, σε ασφαλίζει γιατί έχεις γνώσεις. Χρειαζόμαστε νέες αξίες μετά την τριπλή κρίση (κλιματική, οικονομική, υγειονομική). Πρέπει να ξαναβρούμε συμμετοχή και αλληλεγγύη, και πως ενεργοποιούμε μια ολόκληρη κοινωνία. Νέες αξίες νέο μοντέλο παραγωγής, νέα κυβέρνηση. Η τριπλή κρίση φέρνει την ανάγκη νέο μοντέλο παραγωγής και κατανάλωσης για να αντιμετωπίσεις την κλιματική αλλαγή. Ακόμα και τις εναλλακτικές μορφές σε μικρότερη κλίμακα. Γίνονται όλα αυτά με ανάθεση στον ιδιωτικό τομέα; Μπορεί αλήθεια ο ιδιωτικός τομέας να είναι ο βασικός μοχλός για να αντιμετωπίσεις την κλιματική αλλαγή. Η «στιγμή» Μητσοτάκη είναι το καλοκαίρι του 2021. Είναι η στιγμή που πάρα πολλοί κατάλαβαν ότι κάτι δεν πάει καλά στο επιτελικό κράτος, στο σύστημα υγείας, στην αντιμετώπιση της κλιματικής αλλαγής. Καταλάβαν οι πολίτες ότι θέλουν νέες αξίες, νέο μοντέλο παραγωγής, νέα κυβέρνηση."
avgi.gr,https://www.avgi.gr/politiki/394738_omologia-boridi-tis-dexias-polykatoikias-oi-antiemboliastes,ΠΟΛΙΤΙΚΗ, Αρνητές Εμβόλιο / Ομολογία Βορίδη - Της δεξιάς πολυκατοικίας οι αντιεμβολιαστές,2021-08-30T16:55:07+03:00,Αυγή Newsroom,"Ότι οι αντιεμβολιαστές ανήκουν στην ακροδεξιά και την δεξιά πολυκατοικία επιβεβαίωσε ο υπουργός Εσωτερικών, Μάκης Βορίδης. Την «ταυτότητα» του πλήθους που συγκεντρώθηκε χτες στο Σύνταγμα κραδαίνοντας σημαίες εικόνες και άλλα εθνικιστικά σύμβολα αναζήτησαν οι παρευρισκόμενοι σε πάνελ του ΣΚΑΪ. Ο δημοσιογράφος Δημήτρης Οικονόμου παρατήρησε ότι όπως βλέπει τις εικόνες, τοποθετεί αυτό το κοινό στη δεξιά πολυκατοικία και άκρα της πολυκατοικίας αυτής. «Βεβαίως» ήταν η ειλικρινής απάντηση από τον Μάκη Βορίδη. Η εικόνα που είχα εγώ χτες ήταν αυτή συμφώνησε ο υπουργός υιοθετώντας την άποψη του σχετικού ερωτήματος. Βορίδης :''Βεβαίως'' είναι από την δεξιά πολυκατοικία αυτοί στο Σύνταγμα.10 δεύτερα μετά.Βορίδης :Δεν υπάρχει καμία συνάφεια χώρουπότε το είπα εγώ αυτό;🤪 pic.twitter.com/rigvoO4plO  Λίγο αργότερα βέβαια οι Μάκης Βορίδης θέλοντας να διασκεδάσει τις εντυπώσεις αρνήθηκε την τοποθέτησή του και είπε ότι «δεν υπάρχει συνάφεια χώρου», διερωτώμενος μάλιστα πότε το είπε. Δείτε το σχετικό στιγμιότυπο από το δωδέκατο λεπτό και μετά του βίντεο. Από την πλευρά του ο κυβερνητικός εκπρόσωπος Γιάννης Οικονόμου είδε ετερόκλητη σύνθεση ανθρώπων. «Αυτό που είδα και νομίζω ότι ο καθένας αυτό που είδε είναι ότι πρόκειται για μια ετερόκλητη σύνθεση ανθρώπων. Βλέπει εκεί ανθρώπους που έχουν διάφορες αντιλήψεις για τη ζωή, για την επιστήμη γενικώς και όχι μόνο για την επιστήμη σε ό,τι αφορά την αντιμετώπιση του κορωνοϊού. Συνυπάρχουν εκεί οι άνθρωποι αυτοί με άλλους ανθρώπους που κάθε φορά δεν διστάζουν να διαδηλώσουν με έμπρακτο τρόπο, μέσα από τα επεισόδια που προκαλούν, την άποψή τους για τη λειτουργία της αστικής Δημοκρατίας και του συντεταγμένου Κράτους» σημείωσε κατά τη διάρκεια της ενημέρωσης των πολιτικών συντακτών. "
avgi.gr,https://www.avgi.gr/politiki/394657_o-hronos-toy-k-mitsotaki-teleionei-doyleia-mas-na-epitahynoyme,ΠΟΛΙΤΙΚΗ," Νάσος Ηλιόπουλος / Ο χρόνος του κ. Μητσοτάκη τελειώνει, δουλειά μας να το επιταχύνουμε",2021-08-29T08:50:00+03:00,Σπύρος Ραπανάκης,"“Έχουμε μπροστά μας μια δύσκολη μάχη και χρειαζόμαστε την αλληλεγγύη και όχι τον διχασμό που επιθυμεί ο κ. Μητσοτάκης” σημειώνει στην ΑΥΓΗ της Κυριακής ο εκπρόσωπος Τύπου του ΣΥΡΙΖΑ - Π.Σ. Νάσος Ηλιόπουλος τονίζοντας πως ο Κ. Μητσοτάκης, μπροστά στην αποτυχία του στη διαχείριση της πανδημίας και τους εμβολιασμούς, θα κάνει τα πάντα για να μεταθέσει τις δικές του ευθύνες στους πολίτες. Καταλογίζει βαρύτατη ευθύνη στην υπουργό Παιδείας για το ότι έμειναν εκτός πανεπιστημίου 18.000 παιδιά εν μέσω πανδημίας. Μιλάει για την επόμενη μέρα των καταστροφικών πυρκαγιών και το τι πρέπει να γίνει, καθώς και για τις ευθύνες της κυβέρνησης Μητσοτάκη. “Εμείς προτείνουμε και ένα έκτακτο εισόδημα αλληλεγγύης ώστε οι άνθρωποι που όχι απλώς έχασαν τους κόπους μιας ζωής, αλλά και τη δυνατότητά τους να παράγουν εισόδημα, να μπορέσουν να μείνουν σε αυτές τις περιοχές και να εργαστούν για την ανασυγκρότηση τους” σημειώνει χαρακτηριστικά. “Στην τελευταία συζήτηση στη Βουλή κατάφερε να πιάσει limit up χυδαιότητας. Δεν ντράπηκε να κουνήσει το δάχτυλο στους ανθρώπους που έχασαν τους κόπους μιας ζωής στην πυρκαγιά, λέγοντας προκλητικά ότι δεν γίνεται να ζητάνε όλοι ένα ελικόπτερο πάνω από το χωριό τους” αναφέρει μεταξύ άλλων. * Σε λιγότερο από ένα μήνα κάηκαν πάνω από 1.300.000 στρέμματα δάσους. Μάλιστα, όπως αναδεικνύει η ΑΥΓΗ, οι πυρκαγιές ως προς τον αριθμό τους δεν ξεπέρασαν κατά πολύ τις αντίστοιχες περσινές, σύμφωνα με το Ευρωπαϊκό Πληροφοριακό Σύστημα Δασικών Πυρκαγιών (EFFIS). Τι έφταιξε γι’ αυτή την καταστροφή; Ποια είναι η ευθύνη που καταλογίζετε στην κυβέρνηση πολιτικά και επιχειρησιακά; Η καταστροφή που ζήσαμε δείχνει την τεράστια αποτυχία της κυβέρνησης στο πεδίο της ασφάλειας. Μιλούσε για ασφάλεια και εννοούσε καταστολή, κάπως έτσι η ανασφάλεια έγινε ο κανόνας. Ο τρόπος που κινήθηκε στο θέμα της προετοιμασίας της αντιμετώπισης φυσικών καταστροφών κατέστησε το οικολογικό έγκλημα που βιώσαμε φέτος το καλοκαίρι σχεδόν προαναγγελθέν. Ο κ. Μητσοτάκης αποδείχθηκε ένας ακραίος λαϊκιστής. Εκμεταλλεύτηκε στην αντιπολίτευση τον ανθρώπινο πόνο μόνο και μόνο για προσωπικό πολιτικό όφελος. Στην τελευταία συζήτηση στη Βουλή κατάφερε να πιάσει limit up χυδαιότητας. Δεν ντράπηκε να κουνήσει το δάχτυλο στους ανθρώπους που έχασαν τους κόπους μιας ζωής στην πυρκαγιά λέγοντας προκλητικά ότι δεν γίνεται να ζητάνε όλοι ένα ελικόπτερο πάνω από το χωριό τους. Η δε σύγκριση καμένων εκτάσεων με ανθρώπινες ζωές αποτελεί αδιανόητη πράξη απανθρωπιάς. Ας μιλήσουμε όμως για πρόληψη. Η σημερινή κυβέρνηση ακύρωσε τις 500 προσλήψεις στις δασικές υπηρεσίες που είχαμε προγραμματίσει, ακύρωσε το πρόγραμμα δασοπροστασίας με 5.066 εργαζόμενους και κατήργησε τους δασικούς χάρτες. Ακύρωσε επίσης τη δουλειά που έκανε η επιστημονική επιτροπή Γκόλνταμερ για την πολιτική προστασία. Τέλος, κεντρικά πρόσωπα που εμπλέκονται στην καταστροφή στο Μάτι όχι απλά συνεχίζουν να βρίσκονται σε θέσεις ευθύνης, αλλά έχουν αναβαθμιστεί. Τα παραπάνω πρέπει να τα συνδυάσουμε με την επιχειρησιακή κατάρρευση που ζήσαμε. Κυβερνητικά στελέχη την ώρα της καταστροφής να αυτοσυγχαίρονται, ο αρχηγός της Πυροσβεστικής να δηλώνει άγνοια για την πορεία της πυρκαγιάς στην Εύβοια και το γραφείο του κ. Μητσοτάκη να δίνει ψεύτικα στοιχεία για τον αριθμό των εναέριων μέσων. Υπ’ αυτό το πρίσμα η αύξηση καμένων εκτάσεων κατά 450% συνιστά «επιτυχία» του επιτελικού κράτους. * Τι πρέπει να γίνει την επόμενη μέρα στις περιοχές που καταστράφηκαν; Θεωρείτε ότι υπάρχουν επιχειρηματικά συμφέροντα που βλέπουν ευκαιρία κέρδους στα καμένα; Πώς βλέπετε το σχέδιο Μητσοτάκη για ιδιώτες αναδόχους στην αναδάσωση; Το επιτελικό κράτος δεν κατάφερε να σταματήσει την καταστροφή από τις πυρκαγιές, δεν θέλει να σταματήσει την οικονομική καταστροφή. Υπάρχουν μια σειρά πρωτοβουλίες που πρέπει να αρχίσουν αμέσως. Πρώτα απ’ όλα να κηρυχθούν αναδασωτέες οι περιοχές που κάηκαν, χωρίς αλλαγές στις χρήσεις γης. Η κατάργηση των δασικών χαρτών αντικειμενικά κλείνει το μάτι σε όσους επιθυμούν να καταπατήσουν δημόσια γη. Επίσης οφείλουν να ξεκινήσουν τα αντιπλημμυρικά και αντιδιαβρωτικά έργα. Απαιτείται να εκπονηθούν τοπικά αναπτυξιακά σχέδια σε συνεργασία με τις τοπικές κοινωνίες. Υπάρχει το παράδειγμα των Αναπτυξιακών Συνεδρίων που διοργάνωσε η κυβέρνηση του ΣΥΡΙΖΑ. Μην γίνει το λάθος να «φυτέψουμε» από το κέντρο στην περιφέρεια αναπτυξιακά σχέδια, διότι θα αποτύχουν. Αυτά τα σχέδια χρειάζεται να στηριχθούν από την άμεση αναδιοργάνωση των πόρων από το ταμείο ανάκαμψης και το νέο ΕΣΠΑ. Για να αποφύγουμε όμως σήμερα τον κίνδυνο της ερήμωσης, εμείς προτείνουμε και ένα έκτακτο εισόδημα αλληλεγγύης, ώστε οι άνθρωποι που όχι απλά έχασαν τους κόπους μιας ζωής, αλλά και τη δυνατότητά τους να παράγουν εισόδημα, να μπορέσουν να μείνουν σε αυτές τις περιοχές και να εργαστούν για την ανασυγκρότησή τους. Η άρνηση του κ. Μητσοτάκη να ακούσει τις συγκεκριμένες οικονομικές προτάσεις μας δείχνει ότι δεν τον ενδιαφέρει να αντιμετωπίσει πραγματικά τις οικονομικές συνέπειες της καταστροφής. * Βέβαια κανείς δεν μπορεί να αμφισβητήσει το ότι η κλιματική κρίση είναι εδώ και απειλεί το άμεσο μέλλον του πλανήτη και της ανθρωπότητας. Ως εκ τούτου οι διαπιστώσεις, οι προβλέψεις και οι προειδοποιήσεις δεν αρκούν. Υπάρχει ρεαλιστική, αριστερή και ταυτόχρονα πράσινη πρόταση; Η κρισιμότητα της κατάστασης μας αναγκάζει να δούμε από την αρχή συνολικά το παραγωγικό μοντέλο. Οφείλουμε να αξιολογήσουμε κριτικά επιλογές που αναγκαστήκαμε να κάνουμε ως κυβέρνηση μέσα σε ένα περιοριστικό οικονομικό πλαίσιο. Χρειαζόμαστε ένα διαφορετικό μοντέλο για την κυκλική οικονομία και τη διαχείριση των απορριμμάτων μέσα από την ανακύκλωση. Χρειαζόμαστε ένα διαφορετικό μοντέλο στην κατανάλωση και την παραγωγή ενέργειας και τεράστιες αλλαγές σε ζητήματα χωροταξίας. Ταυτόχρονα χρειάζονται νέα εργαλεία για την προστασία του φυσικού πλούτου. Οι πόροι του ταμείου ανάκαμψης αποτελούν μια ευκαιρία, την οποία όμως κινδυνεύουμε να χάσουμε λόγω των επιλογών της Ν.Δ. Η Ν.Δ. δεν μπορεί να χρησιμοποιεί ως δικαιολογία την κλιματική κρίση. Ο αντιπεριβαλλοντικός νόμος Χατζηδάκη περιορίζει την προστασία των περιοχών Natura, κατήργησε τους δασικούς χάρτες, ενώ ακόμα και στη διαχείριση απορριμμάτων, αντί για ανακύκλωση, προωθεί την καύση. Να υπενθυμίσω ότι, όταν αναλάβαμε, η κύρωση των δασικών χαρτών ήταν κάτω του 1%, ενώ το 19 είχαμε ξεπεράσει το 40%, αυτό αποτελούσε ένα κρίσιμο εργαλείο για την προστασία του δασικού μας πλούτου. Η κατάργηση του αντιπεριβαλλοντικού νόμου είναι κρίσιμο πολιτικό επίδικο. Τέλος, είναι σημαντική η πρωτοβουλία που υπάρχει από περιβαλλοντικές οργανώσεις για έναν νέο κλιματικό νόμο. Η Αριστερά πρέπει να μπορεί να συνομιλεί με τέτοιες πρωτοβουλίες. * Μπαίνουμε στον Σεπτέμβριο με χιλιάδες κρούσματα και ραγδαία αύξηση στις διασωληνώσεις, αλλά και στους θανάτους. Γιατί διαφωνείτε με τα μέτρα που ανακοίνωσε η κυβέρνηση για τους ανεμβολίαστους; Ιδίως από τη στιγμή που φαίνεται καθημερινά πως όλο και λιγότεροι πολίτες πείθονται για την ανάγκη του εμβολίου. Τι θα κάνατε διαφορετικά; Κλείνετε το μάτι στους αντιεμβολιαστές, όπως υπονοούν κυβερνητικά στελέχη και μέσα ενημέρωσης; Πριν από λίγες μέρες η κυβέρνηση ανακάλεσε το σύνολο των αδειών των εργαζομένων στο δημόσιο σύστημα Υγείας. Αυτό δείχνει ότι δεν έχει γίνει καμία προετοιμασία. Έχουμε μια κυβέρνηση που ποτέ δεν πίστεψε στο δημόσιο σύστημα Υγείας. Εν μέσω πανδημίας η κυβέρνηση σχεδιάζει το κλείσιμο νοσοκομείων. Ταυτόχρονα η πανδημία ανέδειξε και ρεύματα ανορθολογισμού και σκοταδισμού. Η Ν.Δ. γνωρίζει πολύ καλά αυτά τα κοινωνικά δίκτυα, στηρίχθηκε πάνω τους την περίοδο της Συμφωνίας των Πρεσπών. Σε μεγάλο βαθμό τα έχει ενσωματώσει, αφού πια έχει μια δυνατή alt right συνιστώσα. Υπ’ αυτή την έννοια έχουμε έναν διπλό αγώνα ενάντια στην κυβερνητική πολιτική που υποβαθμίζει τη δημόσια Υγεία παράγοντας μαζική ανασφάλεια και ενάντια στον σκοταδισμό και τον ανορθολογισμό. Όσο κι αν φαίνεται αντιφατικό, αυτά τα ρεύματα είναι ο καλύτερος σύμμαχος του κ. Μητσοτάκη, αφού του παρέχουν έναν βολικό αντίπαλο. Η Αριστερά σε όλο τον κόσμο πιέζει και αγωνίζεται για την ενίσχυση των δημόσιων συστημάτων Υγείας, τον μαζικό εμβολιασμό και την άρση της πατέντας των εμβολίων. Ο Αλέξης Τσίπρας ήταν από τους πρώτους που εμβολιάστηκαν ακριβώς γι’ αυτόν τον λόγο: για να σταλεί και από τη δική μας πλευρά το μήνυμα του εμβολιασμού. Η κυβέρνηση απέτυχε και στον εμβολιασμό. Στις ηλικίες άνω των 80 το 28% είναι ανεμβολίαστοι τη στιγμή που ο ευρωπαϊκός μ.ό. είναι στο 5%. Επέλεξαν να μην ενισχύσουν την πρωτοβάθμια φροντίδα και να μην λυθεί πραγματικά το πρόβλημα με τις κινητές μονάδες εμβολιασμού. Ο κ. Μητσοτάκης μπροστά σε αυτή την αποτυχία θα κάνει τα πάντα για να μεταθέσει τις δικές του ευθύνες στους πολίτες. Δική μας δουλειά είναι να παλέψουμε για την πραγματική ενίσχυση του ΕΣΥ και τη στήριξη των ανθρώπων του, δεν μπορούμε να επιτρέψουμε απολύσεις και αναστολές εργασίας.  Έχουμε μπροστά μας μια δύσκολη μάχη και χρειαζόμαστε την αλληλεγγύη και όχι τον διχασμό που επιθυμεί ο κ. Μητσοτάκης. * Ο Σεπτέμβρης είναι μήνας ΔΕΘ. Φαίνεται πως ο Κ. Μητσοτάκης θα χρησιμοποιήσει τον επικείμενο ανασχηματισμό και τους πόρους του ταμείου ανάκαμψης προκειμένου να αντιστρέψει το αρνητικό κλίμα του τελευταίου διαστήματος. Πιστεύετε ότι έχει ήδη εκκινήσει μια διαδικασία αλλαγής συσχετισμών; Ο κ. Μητσοτάκης προσπαθεί εδώ και καιρό να κάνει έναν ανασχηματισμό, με μικρή επιτυχία. Περιορίζεται να αλλάζει κατά μέσον όρο έναν κυβερνητικό εκπρόσωπο ανά έξι μήνες. Η αλήθεια είναι όμως ότι καμία αλλαγή προσώπων δεν θα τον απαλλάξει από τις ευθύνες του. Το αποτέλεσμα των επιλογών του έχει αρχίσει να γίνεται καθαρό στην κοινωνία. Το επιτελικό κράτος έφερε το αρνητικό ρεκόρ με αύξηση 450% στις καμένες εκτάσεις. Την τρίτη χειρότερη οικονομική ύφεση στην Ε.Ε. για το 2020. Εν μέσω πανδημίας φρόντισε να αφήσει 18.000 παιδιά εκτός Πανεπιστημίου. Η κ. Κεραμέως φέρει βαρύτατη ευθύνη γι’ αυτό. Και μάλιστα δείχνει να μην καταλαβαίνει τι έχει γίνει -και την Παρασκευή την είδαμε να παίζει με τον πόνο αυτών των παιδιών και των οικογενειών τους. Ακόμη στα εργασιακά η κυβέρνηση, μετά τη νομιμοποίηση της απλήρωτης εργασίας, σχεδιάζει να φέρει το τζογάρισμα ασφαλιστικών εισφορών και συντάξεων. Παράλληλα, μπροστά μας έχουμε την εφαρμογή ενός καταστροφικού πτωχευτικού νόμου. Με αυτή την έννοια πιστεύω ότι η διαδικασία αλλαγής συσχετισμών έχει ξεκινήσει προ πολλού. Η δική μας δουλειά, και αυτό θα φανεί και στην παρουσία μας στη ΔΕΘ, είναι η εναλλακτική πρόταση. Μία πρόταση προς την κοινωνία, που θα περιλαμβάνει ταυτόχρονα τους αγώνες που οφείλουμε να δώσουμε σήμερα απέναντι στην κυβερνητική πολιτική, αλλά και το εναλλακτικό κυβερνητικό σχέδιο. Μία πρόταση που θα στηρίζεται στη δικαιοσύνη και την πραγματική ασφάλεια για τους πολίτες. Με αναγέννηση του κοινωνικού κράτους (με προτεραιότητες το «νέο ΕΣΥ» και τη στήριξη της δημόσιας Παιδείας), τη διαγραφή και ρύθμιση του ιδιωτικού χρέους που γέννησε η πανδημία -ως μια απαραίτητη ανάσα για να στηρίξουμε επιχειρήσεις και αυτοαπασχολούμενους- αλλά και με την πραγματική στήριξη της εργασίας μέσα από την αύξηση του κατώτατου μισθού, τη λειτουργία ενός ισχυρού συστήματος συλλογικών συμβάσεων και αποτελεσματικών ελεγκτικών μηχανισμών. Ο χρόνος του κ. Μητσοτάκη τελειώνει, δική μας δουλειά είναι να συμβάλουμε μαζί με την κοινωνία αυτό να συμβεί όσο πιο σύντομα γίνεται.  "
avgi.gr,https://www.avgi.gr/koinonia/394609_paralogo-kai-adiko-na-foboyntai-kapoioi-embolio,ΚΟΙΝΩΝΙΑ, Πατριάρχης Βαρθολομαίος / Παράλογο και άδικο να φοβούνται κάποιοι το εμβόλιο,2021-08-28T14:10:47+03:00,Αυγή Newsroom,"Μήνυμα υπέρ του εμβολιασμού κατά της πανδημίας έστειλε ο Οικουμενικός Πατριάρχης Βαρθολομαίος. «Είναι τελείως παράλογο και άδικο να φοβούνται κάποιοι να κάνουν το εμβόλιο. Δεν υπάρχει καμία εύλογη δικαιολογία. Κάνω και πάλι έκκληση να εμβολιαστούν όλοι άνευ επιφυλάξεως. Για να αποφύγουν ενδεχομένως σοβαρούς κινδύνους οι οποίοι θα τους οδηγήσουν στον θάνατο» σημείωσε ο Πατριάρχης, μιλώντας στο Mega. «Εμείς ως εκκλησία, ως θρησκεία, ως Οικουμενικό Πατριαρχείο ειδικότερα, σεβόμαστε την επιστήμη, τους εκπροσώπους της επιστήμης, τα ευρήματα και τις ανακαλύψεις της επιστήμης και συμμορφώνουμε τη ζωή μας προς αυτά» πρόσθεσε χαρακτηριστικά. Όσον αφορά τους αρνητές της πανδημίας και τους αντιεμβολιαστές, ο κ. Βαρθολομαίος είπε ότι «δεν σκέπτονται σωστά και δεν σκέπτονται λογικά και αδικούν και τον εαυτό τους και συνανθρώπους τους. Διότι μπορεί να μεταδώσουν τον κορωνοϊό στους συνανθρώπους τους χωρίς να το καταλάβουν. Υπάρχει μεγάλος κίνδυνος»."
avgi.gr,https://www.avgi.gr/politiki/393727_ekrypse-stis-stahtes-tis-epitelikes-eythynes-kai-kalei-idiotes,ΠΟΛΙΤΙΚΗ, Κυριάκος Μητσοτάκης / Έκρυψε στις στάχτες τις επιτελικές ευθύνες και καλεί ιδιώτες,2021-08-13T07:50:00+03:00,Κώστας Σαββόπουλος,"Χωρίς ψήγμα ουσιαστικής αυτοκριτικής -και με ένα μόνιμο μειδίαμα στις απαντήσεις του- ο πρωθυπουργός απέδωσε ολοκληρωτικά στην κλιματική κρίση την ανυπολόγιστη καταστροφή από τις πυρκαγιές.  Έκλεισε ταυτόχρονα το μάτι στα ιδιωτικά συμφέροντα ενόψει της αποκατάστασης των πληγεισών περιοχών. O κ. Μητσοτάκης, επιβεβαιώνοντας το κούφιο πλαίσιο της συγγνώμης του, είπε γενικόλογα ότι «οι ευθύνες, στον βαθμό που μπορούν να προσωποποιηθούν, θα αποδοθούν την κατάλληλη στιγμή και σίγουρα όχι την ώρα της μάχης», καθώς και ότι «δεν αφορούν μόνο πρόσωπα και δεν πρέπει να αποδίδονται εν βρασμώ ψυχής»! Δεν δίστασε δε σε μικροκομματικούς τόνους να δηλώσει σε όσους ασκούν κριτική ότι «αυτό που παραλάβαμε δε ήταν σίγουρα επιτελικό και σε πολλές περιπτώσεις ούτε κράτος»! Συν τοις άλλοις αίσθηση προκάλεσαν οι αντιφατικές προσεγγίσεις του για τον Μιχάλη Χρυσοχοΐδη, που αποτυπώνουν το μέγεθος και της επικοινωνιακής σύγχυσης. Αρχικά ανέφερε ότι «το επιτελικό κράτος δεν σβήνει φωτιές με μάνικα» -κάτι που ερμηνεύτηκε ως άδειασμα στον υπουργό για την προχθεσινή αλαζονική δήλωσή του-, ωστόσο αργότερα σημείωσε ότι προτιμά «έναν υπουργό ο οποίος είναι παρών στο πεδίο παρά κάποιον ο οποίος είναι εξαφανισμένος». Υπενθυμίζεται πως ο κ. Χρυσοχοΐδης είχε δηλώσει «συνεχώς παρών», όπως και «πυροσβέστης και επιτελικός» στο πλαίσιο μιας προσπάθειας να διασκεδάσει τις εντυπώσεις για την πολυήμερη εξαφάνισή του. «Ο ρόλος ενός υπουργού που βρίσκεται στην πρώτη γραμμή δεν είναι μόνο να συντονίζει, αλλά να βρίσκεται και κοντά στις δυνάμεις, να τις ενθαρρύνει, όχι κατ' ανάγκην να τις κατευθύνει, γιατί αυτή είναι δουλειά των προϊσταμένων της Πυροσβεστικής. Νομίζω ότι αυτά έκανε ο κ. Χρυσοχοΐδης, ο κ. Χαρδαλιάς, αλλά και όλοι με τον τρόπο μας» είπε ο κ. Μητσοτάκης επιδιώκοντας να βάλει προσωρινό φρένο στη φημολογία για την αποπομπή του κ. Χρυσοχοΐδη. Όλα... επιτελικώς καμωμένα Αναφορικά με τις καταγγελίες που αφορούν το επιχειρησιακό πεδίο, δεν δίστασε να ισχυριστεί ότι «τα εναέρια μέσα ήταν περισσότερα από κάθε άλλη φορά» -χωρίς να συγκεκριμενοποιήσει πόσα λειτούργησαν συνολικά, καθώς παρέπεμψε στις σχετικές απαντήσεις του κ. Χαρδαλιά. Με κυνικό τρόπο συμπλήρωσε δε ότι «δυστυχώς δεν μπορούμε να έχουμε ένα εναέριο μέσο για κάθε εστία πυρκαγιάς», αποφεύγοντας κάθε ανάληψη ευθύνης για την καθήλωση πολλών εξ αυτών λόγω έλλειψης συντήρησης. Σε ερώτηση που αφορούσε την κριτική για τον μονοδιάστατο σχεδιασμό των εκκενώσεων αρκέστηκε να πει ότι «είναι χυδαία η σπέκουλα που χτίστηκε στα μέσα κοινωνικής δικτύωσης» αγνοώντας την αγανάκτηση πολιτών για το γεγονός ότι κάηκαν τα σπίτια τους ενώ διέθεταν τον χρόνο να τα σώσουν... Για την εξάπλωση της φωτιάς στη Βαρυμπόμπη, παρά τις συνθήκες άπνοιας που επικρατούσαν, επέμεινε στο αφήγημα ότι «όταν αναζωπυρώθηκε και παρά το γεγονός ότι υπήρξε γρήγορη επέμβαση, υπήρχε και γρήγορη προσβολή από τον αέρα και ήταν πια αργά». Υπ’ αυτό το πρίσμα επεδίωξε εκ νέου να απενοχοποιήσει το επιτελικό κράτος λέγοντας ότι «κληθήκαμε να αντιμετωπίσουμε σχεδόν 600 πυρκαγιές και η συντριπτική πλειοψηφία από αυτές ελέγχθηκε πολύ νωρίς. Λίγες μας ξέφυγαν δυστυχώς και βλέπουμε το αποτέλεσμα». Με τη φράση «προτιμώ από το να μαζεύω χρήματα να συλλέγω έργα» ο κ. Μητσοτάκης έκανε νεύμα στους ιδιώτες για τις «άμεσες παρεμβάσεις στα δάση», καθώς «δίνονται κίνητρα για την εμπλοκή του ιδιωτικού τομέα στην προσπάθεια». Απέφυγε μάλιστα χθες να χρησιμοποιήσει ως περιτύλιγμα των «κοινωνία των πολιτών». Θεωρεί δε «πολύ σημαντική πρωτοβουλία» τον θεσμό του ανάδοχου αναδάσωσης, «όπου οι ιδιωτικές εταιρείες που έχουν τεχνογνωσία θα αναλάβουν έργα αναδάσωσης και να παραδίδουν τελικό αποτέλεσμα στο κράτος». Αλγεινή εντύπωση, στα κοινωνικά δίκτυα, προκάλεσε η προσπάθεια του πρωθυπουργού να ταυτίσει τους πολίτες που συμμετέχουν στα οικολογικά κινήματα με τους αντιεμβολιαστές: «Αυτή η δαιμονοποίηση των ανεμογεννητριών βρίσκεται απέναντι στην πολιτική όλου του πλανήτη εναντίον του διοξειδίου του άνθρακα. Οι ανεμογεννήτριες είναι σύμμαχοί μας σε αυτή την προσπάθεια. Σε αυτή τη συζήτηση συναντήθηκαν πολλά υπόγεια ρεύματα με αντιεμβολιαστές, με άλλους που μιλούσαν για σενάρια ότι κάποιοι θα καίνε εκτάσεις για να προστατευτεί η περιοχή και να μην γίνουν ανεμογεννήτριες» είπε χαρακτηριστικά! Περιγράφοντας μάλιστα τον σχεδιασμό που επιφυλάσσει πάνω στις στάχτες κατεστραμμένων περιοχών τόνισε ότι «πρέπει να δούμε πού μπορούμε να χτίσουμε τέτοιες εγκαταστάσεις, ποιοι είναι οι κανόνες για να προχωρήσουμε σε αυτές τις επενδύσεις χωρίς να επηρεάζεται το περιβάλλον».  "
avgi.gr,https://www.avgi.gr/koinonia/393135_oligarithmi-sygkentrosi-antiemboliaston-sti-thessaloniki,ΚΟΙΝΩΝΙΑ, Αρνητές Εμβόλιο / Ολιγάριθμη συγκέντρωση αντιεμβολιαστών στη Θεσσαλονίκη,2021-08-04T20:54:56+03:00,Αυγή Newsroom,"Συγκέντρωση ενάντια στον εμβολιασμό κατά του κορωνοϊού πραγματοποίησαν αντιεμβολιαστές στη Θεσσαλονίκη, με τα τοπικά μέσα ενημέρωσης να κάνουν λόγο για μικρή συμμετοχή. Οι συγκεντρωμένοι έδωσαν ραντεβού στην πλατεία του Λευκού Πύργου, στην παραλία της Θεσσαλονίκης, ωστόσο δεν υπήρξε σημαντική ανταπόκριση του κόσμου, σε σχέση με τις προηγούμενες φορές. Τέλος, οι ίδιοι προανήγγειλαν νέες συγκεντρώσεις τον Σεπτέμβριο.  "
avgi.gr,https://www.avgi.gr/politiki/393035_ypohreotikotita-emboliasmoy,ΠΟΛΙΤΙΚΗ, Υποχρεωτικότητα εμβολιασμού,2021-08-03T08:40:00+03:00,Παναγιώτης Τζανετής,"Υπάρχει ηθική υποχρέωση να μην θέτεις σε κίνδυνο τους άλλους, χωρίς λόγο; Ναι, υπάρχει ισχυρή υποχρέωση για όλους. Υπάρχει πρόβλημα με τον εμβολιασμό ή τα κουτσοκαταφέρνουμε, οπότε το μέτρο της υποχρεωτικότητας είναι υπερβολικό; Ναι, υπάρχει όντως σοβαρό πρόβλημα, όπως δείχνουν τα εμβολιαστικά διεθνή δεδομένα για παρεμφερείς περιπτώσεις και όχι η πολιτική μαγειρική που περιδιαβαίνει από τα πανηγύρια στην τρομοκρατία, αναλόγως του τι τη βολεύει. Το πρόβλημα δημιουργήθηκε από τον αιφνιδιασμό της μετάλλαξης και τις μαζεμένες παρενέργειες ενός σκευάσματος στην Κρήτη; Όχι, είναι παλιό, γνωστό πρόβλημα και κακώς η κυβέρνηση μέχρι τον Ιούνιο παρουσίαζε μια παραπλανητική εικόνα ακόμη και «πειράζοντας» την παρουσίαση των αριθμών. Η μετάλλαξη Δέλτα ήταν γνωστή και το Astra αμφισβητήθηκε σε όλη την Ευρώπη. Ο δε εφησυχασμός που καλλιεργήθηκε, πέραν της μη έγκαιρης επίλυσης πρακτικών αμελειών, διευκόλυνε και το πνεύμα του «λαθρεπιβάτη» που ανέμενε την τάχα «επικείμενη λύση» από τη διακινδύνευση των άλλων. Υπάρχει πολιτική ευθύνη; Ναι. Βρίσκεται κυρίως στην ιδιοτέλεια του να παρουσιαστεί το «εμβολιαστικό θαύμα», υπαρκτό ή ανύπαρκτο, ως προεκλογικό πρόγραμμα της τροπαιούχου επί του ιού κυβέρνησης. Η επιλογή αυτή ακρωτηρίασε το παναθρώπινο του σχετικού μηνύματος και το ευτέλισε. Στην προηγούμενη φάση της πανδημίας στις ΗΠΑ έφτασε να θεωρείται η χρήση μάσκας συνώνυμη της υποστήριξης των Δημοκρατικών, με αποτέλεσμα να μην τη χρησιμοποιεί η μισή Αμερική. Οιονεί αυτοχειρίες Η αγωνία για το τέταρτο κύμα προκάλεσε την πρόσφατη στροφή στην υποχρεωτικότητα; Όχι, τέτοια αγωνία δεν υφίσταται, όπως δείχνουν οι «σουηδικού» τύπου επιλογές που προτάσσουν ξεκάθαρα το συμφέρον του τουρισμού. Αν πέρυσι η αντίληψη Θεοχάρη χρειαζόταν ανάκριση τρίτου βαθμού για να αποκαλυφθεί, φέτος αυτοπαρουσιάζεται ως αυτονόητη. Οι απώλειες, σαφώς λιγότερες με 48% εμβολιασμό και κυρίως προκαταβολικά απαξιωμένες ως οιονεί αυτοχειρίες, θεωρούνται αποδεκτό κόστος της συλλογικής ανοσίας. H προσωρινή άδεια των εμβολίων για την Covid-19 παραμένει καθοριστική μετά τον εμβολιασμό τόσων εκατομμυρίων; Παρά την όποια αυξημένη σιγουριά νιώθει ο καθένας, οι αυστηρές διαδικασίες έλλογα προστατεύουν και δεν μπορεί να υποκαθίστανται από τη γενική αίσθηση. Δεν χωρούν εκπτώσεις όταν υπάρχει θέμα υποχρεωτικού εμβολιασμού κι ακριβώς γι’ αυτό δεν στέκουν οι εξαιρέσεις στην υποχρεωτικότητα. Ποιοι είναι υπόχρεοι καθημερινής «δήλωσης» εμβολιαστικών φρονημάτων στην κ. Πελώνη είτε στον τραγουδιστή αναπληρωτή της; Πέραν αυτής της καθημερινής φαιδρότητας, προϊούσης της ημέρας οι οθόνες πλημμυρίζουν από αναρμόδιους φορείς του «μηνύματος», των πλέον αναξιόπιστων προτιμώμενων. Αρχής γενομένης από τον ολετήρα της Πρωτοβάθμιας (4.500 απολύσεις ιατρών του ΙΚΑ) κ. Άδωνι - Σπυρίδωνα Γεωργιάδη, συνεπικουρουμένο από τον περιφερειάρχη Δωδεκανήσου και τον πρύτανη ΑΠΘ, γνωστούς για τον ατιμώρητο εμβολιασμό τους εκτός σειράς. Θα είχε τέτοια διαφημιστική στρατηγική έστω και η τελευταία εταιρεία αναψυκτικών; Κανένα όφελος Ποιους υγειονομικούς στόχους εξυπηρετεί το πολιτικό νταηλίκι; Επιδημιολογικά, στην κορύφωση του τέταρτου κύματος οι επιδόσεις του εμβολιαστικού προγράμματος είναι χειρότερες παρά ποτέ. Οι λίγες χιλιάδες των εξαναγκασθέντων της υποχρεωτικότητας θα αποδώσουν υγειονομικά μετά τον Αύγουστο, ενώ πρακτικώς οι βορίδειες απολύσεις ή οι άνευ αποδοχών άδειες δεν προλαβαίνουν καν το τέλος της πανδημίας. Αντιθέτως, προκαταβάλλεται σήμερα το κόστος της πόλωσης και της «άνευ λόγου» συγκρότησης ρεύματος αντί, δηλαδή οι αντιεμβολιαστές πάνε ταμείο πρώτοι. Πολλοί διστακτικοί καθίστανται αντιδραστικοί, οι λουφαγμένοι γίνονται ακτιβιστές και η καχυποψία εκτινάσσεται στα ουράνια. Ο παραληρηματικός λόγος εκλογικεύεται, εμπλουτίζεται από δικηγόρους, γιατρούς και φερέλπιδες πολιτικούς και κερδίζει επάξια το μερίδιο δημοσιότητας που επιδίωκε, έστω και αρνητικής. Κανένα καθαρό όφελος δεν προκύπτει για το εμβολιαστικό πρόγραμμα! Είναι η υποχρεωτικότητα προσπάθεια να φορτώσει την εμβολιαστική αποτυχία σε αποδιοπομπαίους τράγους ή υποκρύπτει πολιτική αντεπίθεση; Ανορθολογιστής ή «συνοδοιπόρος» ανορθολογιστών ή έστω οπορτουνιστής που ψαρεύει σε θολά νερά είναι ο πολιτικός αντίπαλος, υπαινίσσεται η ασφαλίτικη πρακτική των δηλώσεων εμβολιοφροσύνης. Σε κάθε περίπτωση, το φοβισμένο, ηλικιωμένο, τηλεοπτικά ενημερωνόμενο ακροατήριο αποτελεί τον σκληρό πυρήνα του εκλογικού ακροατηρίου της Ν.Δ. Εκεί η συσπείρωση ενισχύεται από το διαρκές μήνυμα ότι ο Μητσοτάκης είναι ο μόνος λογικός πολιτικός εν Ελλάδι (βρε, τι θα παθαίναμε αν...). Μάλλον αμυντικός είναι ο χειρισμός της υποχρεωτικότητας. Πάντως, υπηρετεί πολιτικούς υπολογισμούς και όχι υγειονομικούς, τον εισηγήθηκαν δε επικοινωνιολόγοι κι όχι επιδημιολόγοι. Άλλο αν πάει κανείς για μαλλί και βγει τελικώς κουρεμένος ... Τι υπάρχει απέναντι; Η συνήθης πανσπερμία. Πολλοί και εκ της αντιπολίτευσης πίστεψαν στο αφήγημα της σύντομης μάχης και του εξασφαλισμένου θριάμβου. Αυτό διαψεύστηκε, αλλά συνεχίζει να ακούγεται η «μετάλλαξη» ότι το υγειονομικό Βατερλώ δεν αποτελεί γόνιμο πεδίο αντιπολίτευσης. Ακόμη και το συγκρότημα Αλαφούζου συχνά ασκεί σκληρότερη κριτική στη διαχείριση της πανδημίας! Στο θέμα της υποχρεωτικότητας, υπάρχει επίσης η επιτρεπτική προσέγγιση αρκετών νομικών και κοινωνιολόγων με μια υποβαθμισμένη αντίληψη για τα δικαιώματα, που τους οδηγεί στο εσφαλμένο συμπέρασμα ότι το θέμα «υποχρεωτικότητα» αποτελεί μια ενδοδεξιά διαμάχη. Δίνουν έμφαση στο τι υπάρχει κι όχι στο τι πρέπει να υπάρχει, ενώ, περιέργως, αγνοούν τα παγκοσμίως ισχύοντα. Πέραν των σκοταδιστών - αντιεμβολιαστών, πρέπει να εξαιρεθούν της συζήτησης κι όσοι έχουν απόψεις τύπου πολιτιστικής επανάστασης περί δημόσιας υγείας, θεωρώντας κι αυτές τις απόψεις ανήθικες! Ελπιδοφόρα υπήρξε τόσο η ομόφωνη αντίθεση των υγειονομικών όσο και το ""άδειασμα"" στα κυβερνητικά φληναφήματα από το άρθρο του κ. Τάκη Βιδάλη, της Εθνικής Επιτροπής Βιοηθικής. * Ο Παναγιώτης Τζανετής είναι γιατρός, πρώην πρόεδρος του ΕΚΑΒ  "
avgi.gr,https://www.avgi.gr/koinonia/392676_nai-ston-emboliasmo-ohi-stin-ypohreotikotita,ΚΟΙΝΩΝΙΑ," ΠΟΕΔΗΝ / Ναι στον εμβολιασμό, όχι στην υποχρεωτικότητα",2021-07-28T09:00:00+03:00,Αντώνης Ραυτόπουλος,"Με συγκέντρωση διαμαρτυρίας, που πραγματοποιήθηκε χθες στο υπουργείο Υγείας απάντησε η Πανελλήνια Ομοσπονδία Εργαζομένων Δημόσιων Νοσοκομείων (ΠΟΕΔΗΝ) στον υποχρεωτικό εμβολιασμό στους υγειονομικούς που νομοθέτησε η κυβέρνηση. Συγκεκριμένα, η ΠΟΕΔΗΝ αντιδρά στον νέο νόμο που προβλέπει τον υποχρεωτικό εμβολιασμό των υγειονομικών έως την 1η Σεπτεμβρίου. Όπως αναφέρει στις ανακοινώσεις της η Ομοσπονδία, αλλά και ο πρόεδρός της Μιχάλης Γιαννάκος, τάσσονται υπέρ του εμβολιασμού, αλλά κατά της υποχρεωτικότητας, καθώς αυτή μετακυλίει τις ευθύνες της κυβέρνησης -για την αποτυχία στη δημιουργία τείχους ανοσίας- σε υγειονομικούς και πολίτες. Όπως επισημαίνουν, ο μικρός αριθμός υγειονομικών που δεν έχει εμβολιαστεί έχει μηδαμινό αποτύπωμα στον χαμηλό αριθμό πλήρως εμβολιασμένων. Παράλληλα, κινήσεις όπως η υποχρεωτικότητα, αλλά και φράσεις όπως «τσαρλατάνοι» που ακούστηκε τη Δευτέρα από τον γενικό γραμματέα Πρωτοβάθμιας Φροντίδας Υγείας Μάριο Θεμιστοκλέους στην ενημέρωση του υπουργείου Υγείας, περιχαρακώνουν τους αντιεμβολιαστές και ενισχύουν το κλίμα αμφισβήτησης. Μιλώντας στην ΑΥΓΗ, αμέσως μετά την ολοκλήρωση της συγκέντρωσης, ο πρόεδρος της ΠΟΕΔΗΝ Μιχάλης Γιαννάκος τόνισε ότι δεν δημοσιοποιήθηκε κανένα επιστημονικό στοιχείο από την κυβέρνηση που να αποδεικνύεται ότι ο μη εμβολιασμός ενός μικρού αριθμού υγειονομικών αποτελεί πηγή διασποράς του κορωνοϊού. «Οι υγειονομικοί, εμβολιασμένοι ή μη, τηρούν τα μέτρα ατομικής προστασίας. Καμία επιστημονικά τεκμηριωμένη άποψη δεν έχει διατυπωθεί επί αυτού του θέματος. Αντιθέτως, για την εικόνα της διασποράς του ιού ευθύνονται παράγοντες που σχετίζονται με την ελλιπή ιχνηλάτηση και τις παθογένειες του Εθνικού Συστήματος Υγείας», εξηγεί ο Μ. Γιαννάκος. Παράλληλα, ο πρόεδρος της ΠΟΕΔΗΝ ανέφερε ότι, σε μια κρίσιμη περίοδο για την πορεία της πανδημίας στη χώρα, η κυβέρνηση επέλεξε να ανοίξει τον δρόμο των αναστολών για τους υγειονομικούς. «Πώς θα λειτουργήσουν τα νοσοκομεία με δεδομένο ότι δεν υπάρχει στις λίστες υποψήφιο επικουρικό προσωπικό και μάλιστα για απασχόληση τριών μηνών;». Μάλιστα, η ΠΟΕΔΗΝ έχει ανακοινώσει ότι προτίθεται να καταθέσει προσφυγή σε κάθε αρμόδιο δικαστήριο, ενώ έχει καλέσει τους υγειονομικούς -εμβολιασμένους και μη- να μην κοινοποιήσουν στις υπηρεσίες πιστοποιητικό εμβολιασμού ή φυσικής νόσησης. Στο πλευρό της ΠΟΕΔΗΝ βρέθηκε το Συντονιστικό Πρωτοβάθμιων Σωματείων, Επιτροπών Αγώνα και Εργαζομένων Νοσοκομείων, του οποίου εκπρόσωποι μιλώντας στην ΑΥΓΗ καταγγέλλουν τον «Μητσοτάκη, τον Κικίλια και τη συμμορία τους» -όπως χαρακτηρίζουν το κυβερνητικό στρατόπεδο-, καθώς «στοχοποιούν τους ήρωες ιατρούς ότι φταίνε για την πανδημία, την ώρα που βάζουν πλώρη για να τους απολύσουν»."
avgi.gr,https://www.avgi.gr/politiki/392406_episimanseis,ΠΟΛΙΤΙΚΗ, Επισημάνσεις,2021-07-25T19:05:00+03:00,Άγγελος Τσέκερης,"Θριάμβευσε ο Αντετοκούνμπο, ξεσκίστηκαν οι ακροδεξιοί στις κωλοτούμπες. Δεν πειράζει, τις σηκώνει η περίοδος, έχουμε και Ολυμπιακούς Αγώνες στο Τόκιο. Γειά σου, Γιάννη μας, Ελληνόπουλο, δόξασες την πατρίδα και τέτοια. Και ας ήρθαν οι ορδές σας στη χώρα μας χωρίς να τις καλέσουμε. Εκμεταλλευόμενες την καλοσύνη και την ανεκτικότητά μας. Και ας υπήρξες μια αχάριστη μαϊμού επειδή έδωσες συνέντευξη για το πώς πέρασες τα παιδικά σου χρόνια στα Σεπόλια. Και ας έπρεπε κανονικά τύπους σαν τους γονείς σου να τους εκτελούμε στα σύνορα, όπως θα έλεγε και ο Πλεύρης. Ή να σας πάμε στα ξερονήσια να πίνετε θαλασσινό νερό, όπως θα πρότεινε ο Μπογδάνος. Και ας ανάγκασες τον Άδωνι να διακωμωδεί το ανυπόφορο επώνυμό σου, που προσβάλλει την τρισχιλιετή μας Ιιστορία με την αφρικανίλα του. Τώρα εξαφανίσανε όλοι το φασιστοκουφαλόμετρο και χειροκροτάνε με μεγαλείο ψυχής. Κι αν είπαμε μια κουβέντα παραπάνω για τους λάθρο, εννοούσαμε μόνο τους λάθρο που δεν δοξάζουν διεθνώς τη χώρα. Αυτοί που δοξάζουν διεθνώς τη χώρα είναι ξελάθρο και είναι οι καλύτεροι φίλοι του ανθρώπου. Κρίμα, ρε παιδί μου. Τόσοι αντιεμβολιαστές στους δρόμους και να μην μπορεί να κατεβεί ο Μάκης Βορίδης να βγάλει μια σέλφι. Έχουν όμως πολύ ισχυρά επιχειρήματα. Αλήτες προδότες πολιτικοί, το μπουρδέλο η Βουλή, κάτω οι Εβραίοι και τέτοια. Εμφανίστηκαν και κάτι τύποι σε γραμμές, με ελληνικές σημαίες τυλιγμένες σε παλούκια, να υπερασπιστούν τη συνταγματική ελευθερία της αυτοδιάθεσης. Είχαν και ένα πανό με γοτθικά γράμματα που έλεγε Ντας Αντιεμβολιασμούχτεν Απελευθερούχτεν. Προφανώς τους άρεσε η γραμματοσειρά. Αυτοί ήταν πολύ λίγοι, βέβαια. Οι περισσότεροι ήταν κανονικοί άνθρωποι, που αντιδρούν στην 5G λουσιφεράση, τον Μπιλ Γκέιτς και τους λαθρομετανάστες. Και τραγουδάνε και Μακεδονία ξακουστή. Ορθώς υπαινίχθηκε η Πελώνη ότι πρόκειται κατά βάση για συριζαίους και τροτσκιστές. Και την αναρχοσυνδικαλιστική συλλογικότητα Ροσινάντε. Εντάξει, ρε παιδιά, τόσους άσχετους έκοψε η Κεραμέως από τα πανεπιστήμια, κόπηκαν και μερικοί με 20.000 μόρια. Θα το κάνουμε ζήτημα τώρα; Συμβαίνουν αυτά στις γενοκτονίες. Όπως είπε και η υπουργός, δεν μπορεί όποιος γράφει 20.000 μόρια να μπαίνει στο πανεπιστήμιο, ας πάνε σε κανένα ΙΕΚ. Λύσεις υπάρχουν. Ή ας πάνε στην Αρχιτεκτονική Φλώρινας. Κάποιο σαλέ θα βρούνε στο AirBNB για να μείνουν. Αλλά, αντί για θετικές προτάσεις, γκρινιάζουν που εξετάστηκαν στο σχέδιο, ενώ δεν το διδάσκονται στο σχολείο. Λες και διδάσκονται τίποτα στο σχολείο τα τελευταία δύο χρόνια. Όλα στο πιάτο τα θέλουν οι νέοι σήμερα. Καλά, φροντιστήρια δεν έχετε στη γειτονιά σας; Αφρικανοί είστε; Αφού είδαμε πώς σταματάει η πανδημία τον καπιταλισμό, τώρα θα δούμε και πώς σταματάει τη Μύκονο. Που έχουν 42 ευρώ τα τηγανητά καλαμαράκια και 75 ευρώ οι κουτσομούρες ουσουζουγκούρι. Δηλαδή ωμές. Και 75.000 μια Ντομ Περινιόν ροζέ τρίλιτρη. Και για μοτοσικλέτα θα ήταν ακριβή αυτή. Στο σκρουτζ τη βρίσκεις με 700 ευρώ, εμείς από εκεί ψωνίζουμε. Αν είναι και μισοπιωμένη, μπορείς να τη βρεις και με 500. Με τέτοιες τιμές, λογικά μία μέρα σταμάτημα της Μυκόνου θα μπορούσε να προκαλέσει παγκόσμιο κραχ. Επίσης η Πολιτική Προστασία δεν έδωσε και υγειονομικό πρωτόκολλο για τις γκαμήλες, που κουβαλάνε οι Σαουδάραβες στα πάρτι. Προσωρινά τις έχουν τακτοποιήσει σε ένα ξενοδοχείο καραντίνας 35 κλινών, μαζί με άλλους 200. Πήγαν να τους κάνουν και ράπιντ τέστ, αλλά δεν είναι καθόλου υπομονετικές με την μπατονέτα.  "
avgi.gr,https://www.avgi.gr/politiki/392452_aristeia-stin-anemelia-kai-ton-kynismo,ΠΟΛΙΤΙΚΗ, Μέγαρο Μαξίμου / Αριστεία στην ανεμελιά και τον κυνισμό,2021-07-25T11:00:00+03:00,Κώστας Σαββόπουλος,"Κάτω από τον πήχη των προκλήσεων, που καλείται να διαχειριστεί η κυβέρνηση, περνά η γαλάζια αριστεία, με αποτέλεσμα να διογκώνεται η δυσαρέσκεια σε μεγάλα τμήματα του πληθυσμού. Οι ένοικοι του Μαξίμου τοποθετούν συνταγματικό περίβλημα στη συνταγή του κοινωνικού αυτοματισμού ώστε να καλυφθούν οι κυβερνητικές παλινωδίες στο μέτωπο της πανδημίας. Ταυτόχρονα, το καράβι του τουρισμού πλέει σε αχαρτογράφητα ύδατα καθώς τα περιοριστικά μέτρα που επιβλήθηκαν στη Μύκονο εκπέμπουν σήμα αβεβαιότητας σε διεθνές επίπεδο για την ασφάλεια των επισκεπτών. Η εικόνα της κυβέρνησης δέχθηκε καίριο πλήγμα και από τις δημόσιες επιστολές μαθητών που, παρά την υψηλή βαθμολογία τους, έμειναν εκτός των σχολών που είχαν επιλέξει λόγω της εφαρμογής της Ελάχιστης Βάσης Εισαγωγής. Υπόγεια κόντρα Γεραπετρίτη - Πικραμμένου Η επιλογή της κυβέρνησης να θέσει σε υποχρεωτική άδεια, άνευ αποδοχών και χωρίς ασφαλιστική κάλυψη, τους ανεμβολίαστους εργαζόμενους -που εμπίπτουν στο πλαίσιο της υποχρεωτικότητας- επισημοποιεί την ομολογία αποτυχίας της εκστρατείας πειθούς των δύσπιστων πολιτών. Ο Κυριάκος Μητσοτάκης δεν δίστασε να χαράξει γραμμή άμυνας, έναντι των αντιδράσεων για τις μεθοδεύσεις της κυβέρνησης, με γνώμονα τον Καταστατικό Χάρτη. Επικαλέστηκε, ενώπιον της Προέδρου της Δημοκρατίας, το άρθρο 25 παράγραφος 4 του συντάγματος, που προβλέπει ότι ""το κράτος δικαιούται να αξιώνει από όλους τους πολίτες την εκπλήρωση του χρέους της κοινωνικής και εθνικής αλληλεγγύης"", ώστε να ""αναβαθμίσει"" τη διχαστική τακτική της Ν.Δ. Η παραπομπή του πρωθυπουργού στο σύνταγμα έχει και ενδοκυβερνητική διάσταση. Γαλάζιοι παράγοντες την ερμήνευσαν ως απάντηση του συντάκτη της σχετικής νομοθετικής ρύθμισης, καθηγητή Συνταγματικού Δικαίου Γιώργου Γεραπετρίτη, προς τον αντιπρόεδρο της κυβέρνησης Πάνο Πικραμμένο, που είχε εκτιμήσει ότι το ""κατά πόσο είναι συνταγματικώς ορθή (σ.σ.: η ρύθμιση) θα το κρίνουν τα δικαστήρια"". Ο πρώην πρόεδρος του ΣτΕ αναγνώρισε μάλιστα ότι ""για να ισοδυναμεί η άδεια άνευ αποδοχών με απόλυση θα πρέπει να εκτείνεται σε βάθος χρόνου""! Υπενθυμίζεται ότι στη νομοθετική ρύθμιση δεν προσδιορίζεται το χρονικό όριο αναστολής εργασίας, με κυβερνητικούς παράγοντες να αναφέρουν ότι ""θα διαρκέσει μέχρι τη λήξη του υγειονομικού κινδύνου""! Ήπιοι τόνοι προς ακροδεξιούς αντιεμβολιαστές Ταυτόχρονα, κορυφαίοι αξιωματούχοι ρίχνουν νερό στον μύλο των ακροδεξιών αντιεμβολιαστών, με τον Άδωνι Γεωργιάδη να αφήνει ανοιχτό το ενδεχόμενο της απαγόρευσης εισόδου των μη εμβολιασμένων στα καταστήματα λιανεμπορίου ""αν η πανδημία επιδεινωθεί προς το φθινόπωρο""! Παρ' όλα αυτά, οι ""ψεκασμένες"" συγκεντρώσεις των αρνητών προκαλούν νέο κύμα προβληματισμού στην κυβέρνηση, με αποτέλεσμα να συγκληθεί σύσκεψη -την Τετάρτη το βράδυ στο Μαξίμου- ""για τη διαχείριση του ζητήματος"". Τα μέλη του στενού πρωθυπουργικού πυρήνα κατέληξαν στην ανάγκη ""της υιοθέτησης ήπιας ρητορικής"" έναντι των παλαιών συνδιαδηλωτών κατά της Συμφωνίας των Πρεσπών ώστε να ""μην τροφοδοτηθούν οι αντιδράσεις και πάρουν ξεκάθαρο αντικυβερνητικό χαρακτήρα"". Υπό αυτό το πρίσμα, η Αριστοτελία Πελώνη αρκέστηκε να δηλώσει πως ""η κυβέρνηση αναγνωρίζει ότι υπάρχει μια μερίδα που έχει τη δική της αντίληψη και δεν θα προστρέξει στον εμβολιασμό"". Άλλωστε το κύριο μέτωπο της κυβέρνησης βρίσκεται στην Κουμουνδούρου... Συν τοις άλλοις, η στόχευση της κυβέρνησης να δημιουργήσει -με όχημα την εφαρμογή της Ελάχιστης Βάσης Εισαγωγής εν μέσω πανδημίας- μια ισχυρή πελατεία για τα ιδιωτικά κολέγια προκαλεί σφοδρές αντιδράσεις. Οι ένοικοι του Μεγάρου Μαξίμου αποφεύγουν να σχολιάσουν τις επιστολές που αποτυπώνουν την απελπισία των υποψηφίων και αψηφούν προκλητικά την πρόταση της αξιωματικής αντιπολίτευσης για αναστολή εφαρμογής της ΕΒΕ. Η κυνική απάντηση της Νίκης Κεραμέως στον υποψήφιο που συγκέντρωσε 20.988 μόρια αλλά δεν εισάγεται στην Αρχιτεκτονική Σχολή πολλαπλασίασε μεν τις διαδικτυακές υπογραφές υπέρ της παραίτησης της υπουργού, αποκάλυψε δε το ανάλγητο προφίλ συνολικά της κυβέρνησης. Στάσιμος ο κατώτατος μισθός Η αντεργατική ταυτότητα άλλωστε της Ν.Δ. αναμένεται να αποτυπωθεί και στην τελευταία συνεδρίαση, πριν τη θερινή ανάπαυλα, του υπουργικού Συμβουλίου -αύριο, Δευτέρα-, καθώς ο Κωστής Χατζηδάκης αναμένεται να ανακοινώσει ή να ""φωτογραφίσει"" ότι δεν θα αυξηθεί ο κατώτατος μισθός. Σύμφωνα με πληροφορίες, ο υπουργός Εργασίας θα χρησιμοποιήσει ως πάτημα το πρόσφατο πόρισμα του ΚΕΠΕ, σύμφωνα με το οποίο ""το σύνολο των εργοδοτικών φορέων, μικρών και μεγάλων επιχειρήσεων, τάσσονται υπέρ του 'παγώματος' του κατώτατου μισθού στα σημερινά επίπεδα, επικαλούμενοι τις επιπτώσεις της πανδημίας στη βιωσιμότητα των επιχειρήσεων και την ανεργία"". Η πληροφορία ότι σε 17 κράτη - μέλη της Ε.Ε αυξήθηκε ο κατώτατο μισθός, εντός του 2021, αναμένεται να μην τεθεί επί τάπητος... Διπλωματική παθητικότητα και χτύπημα Σαμαρά Τέλος, ο προβληματισμός του Μαξίμου για τις μονομερείς ενέργειες του Ερντογάν στα Κατεχόμενα αποτυπώθηκε στο πρωθυπουργικό μήνυμα ότι ""οι απόπειρές τους να νομιμοποιήσουν τα παράνομα πεπραγμένα τους προτείνοντας 'εναλλακτικές' ιδέες δεν θα παραπλανήσουν ούτε θα αποπροσανατολίσουν οποιονδήποτε"". Η επιλογή ωστόσο του Κυριάκου Μητσοτάκη να μην ξεκαθαρίσει στο μήνυμά του ότι η Ελλάδα δεν συζητάει τη ""λύση"" των δύο κρατών προκάλεσε εστίες κριτικής πλάι στα ερωτηματικά. Η κυβέρνηση δεν έλαβε υπόψιν την πρόταση της αντιπολίτευσης να συνδεθεί η συζήτηση μεταξύ Τουρκίας και Ε.Ε. για τη νέα τελωνειακή σύνδεση με την επίλυση του Κυπριακού και την πορεία προς τη Χάγη. Σε αυτό το φόντο καραδοκεί ο Αντώνης Σαμαράς. Η αναφορά του πρώην πρωθυπουργού ότι όσο ο ""Τούρκος Πρόεδρος συνεχίζει απτόητος την πολιτική του, ο επίσημος διάλογος μαζί του δεν έχει απολύτως κανένα νόημα"" σε συνδυασμό με τις προτροπές προς την κυβέρνηση να θέσει εθνικές ""κόκκινες γραμμές"" προκαλούν πονοκεφάλους στον άξονα Μαξίμου - υπουργείο Εξωτερικών... Στενοί συνεργάτες του κ. Σαμαρά προειδοποιούν μάλιστα πως ""ο πρόεδρος, όποτε κρίνει απαραίτητο, ειδικά στα εθνικά θέματα, θα παρεμβαίνει""...  "
avgi.gr,https://www.avgi.gr/koinonia/392460_se-syllipseis-metatrapikan-oi-4-apo-tis-25-prosagoges-sta-epeisodia-me-toys,ΚΟΙΝΩΝΙΑ, Σύνταγμα / Σε συλλήψεις μετατράπηκαν οι 4 από τις 25 προσαγωγές στα επεισόδια με τους αντιεμβολιαστές,2021-07-25T09:45:09+03:00,Αυγή Newsroom,"Από τις 25 προσαγωγές που πραγματοποιήθηκαν για τα  επεισόδια που σημειώθηκαν χθες το βράδυ, στο Σύνταγμα, σε συγκέντρωση αντιεμβολιαστών, οι 4 μετατράπηκαν σε συλλήψεις, σύμφωνα με την ΕΛΑΣ. Αναλυτικά, η ανακοίνωση της ΓΑΔΑ αναφέρει τα εξής: «Το Σάββατο 24 Ιουλίου 2021 και ώρα 19.00, μετά από κάλεσμα σε ιστοσελίδα για συγκέντρωση, με κεντρικό σύνθημα ""όχι στις υποχρεωτικότητες στους εκβιασμούς τις απολύσεις και τους διαχωρισμούς"", πραγματοποιήθηκε συνάθροιση 4.500 περίπου ατόμων στην πλατεία Ομονοίας. Στη συνέχεια ακολούθησε πορεία μέσω των οδών Σταδίου, Β. Γεωργίου στην πλατεία Συντάγματος, όπου κατέλαβαν το οδόστρωμα της Λ. Αμαλίας προκαλώντας παρακώλυση της κυκλοφορίας. Μετά από σαράντα λεπτά είχαν παραμείνει συγκεντρωμένα περίπου 1.500 άτομα στην πλατεία Συντάγματος και στο οδόστρωμα της Λ. Αμαλίας, αγνοώντας τις εκκλήσεις - προειδοποιήσεις του επικεφαλής των αστυνομικών δυνάμεων να αποχωρήσουν από το οδόστρωμα, προκειμένου να διεξαχθεί ανεμπόδιστα η κυκλοφορία των οχημάτων που είχε διακοπεί. Ξαφνικά ικανός αριθμός των συγκεντρωμένων προέβη σε ρίψη μάρμαρων, πετρών, φωτοβολίδων και εκρηκτικών μολότοφ κατά των αστυνομικών δυνάμεων που βρίσκονταν έμπροσθεν του Μνημείου Αγνώστου Στρατιώτη. Οι αστυνομικές δυνάμεις προχώρησαν στην απώθηση των συγκεντρωμένων, με ρίψεις νερού και περιορισμένη χρήση δακρυγόνων. Για το ανωτέρω συμβάν πραγματοποιήθηκαν είκοσι πέντε προσαγωγές. Προανακρίσεως επιλαμβάνονται η Διεύθυνση Αστυνομίας Αθηνών και η Διεύθυνση Ασφαλείας Αττικής». Η ένταση ξεκίνησε λίγο μετά τις 9 το βράδυ, ενώ προηγουμένως περίπου 2.500 αντιεμβολιαστές με ελληνικές σημαίες, χριστιανικά συνθήματα και σύμβολα κλπ είχε διαμαρτυρηθεί για τον υποχρεωτικό εμβολιασμό. "
avgi.gr,https://www.avgi.gr/diethni/392429_arnites-toy-koronoioy-diadilosan-stin-kentriki-plateia-toy-laoy-tis-romis,ΔΙΕΘΝΗ, Ιταλία / Aρνητές του κορωνοϊού διαδήλωσαν στην κεντρική πλατεία του Λαού της Ρώμης,2021-07-24T21:29:56+03:00,Αυγή Newsroom,"Η μισή πλατεία του Λαού στην Ρώμη γέμισε σήμερα το απόγευμα με αρνητές του κορονοϊού, αντιεμβολιαστές και πολέμιους του «πράσινου πάσου» για εμβολιασμένους. Τα κύρια συνθήματα που ακούστηκαν ήταν κατά του πρωθυπουργού Μάριο Ντράγκι, του υπουργού Υγείας Ρομπέρτο Σπεράντσα και του «πάσου» που θα επιτρέπει την πρόσβαση σε ιδιωτικούς και δημόσιους κλειστούς χώρους. Δεν σημειώθηκαν επεισόδια με την αστυνομία, ενώ η συντριπτική πλειοψηφία των διαδηλωτών (ορισμένοι και με μικρά παιδιά) δεν φορούσε μάσκα. Στο μεταξύ, μετά την έκκληση του πρωθυπουργού Μάριο Ντράγκι υπέρ των εμβολιασμών, τα ραντεβού μέσω ηλεκτρονικής πλατφόρμας το τελευταίο εικοσιτετράωρο αυξήθηκαν μέχρι και 200%. Τα νέα κρούσματα κορονοϊού στην χώρα, τέλος, σήμερα είναι 5.140. Σε σύνολο 258.929 διαγνωστικών τεστ, το 2% προέκυψε θετικό και 5 άνθρωποι έχασαν την ζωή τους."
avgi.gr,https://www.avgi.gr/editorial/392281_se-dyo-barkes,EDITORIAL, Σε δύο βάρκες,2021-07-23T07:00:00+03:00,Αυγή Newsroom,"Η καθολική υποχρεωτικότητα στον εμβολιασμό είναι αντισυνταγματική, κι αυτό το παραδέχονται όλοι. Μπορεί λοιπόν σε κάποιες περιπτώσεις, όπως τα νοσοκομεία και οι μονάδες φροντίδας ηλικιωμένων, η υποχρεωτικότητα αυτή να συζητηθεί, κάθε επέκτασή της όμως θα εγείρει ερωτήματα και ενστάσεις. Πολύ περισσότερο όταν μπορεί να γίνει με απλή Υπουργική Απόφαση, χωρίς, δηλαδή, να νομοθετηθεί από τη Βουλή. Διότι, έτσι όπως εξελίσσεται το πράγμα, κάθε επιχειρηματίας που διαθέτει προσβάσεις στην κυβέρνηση μπορεί να εμβολιάσει υποχρεωτικά όλους τους υπαλλήλους του. Και ενώ ο καθολικός εμβολιασμός είναι το ζητούμενο, σε καμία περίπτωση δεν μπορεί να γίνει με το ζόρι και υπό την απειλή τής αναγκαστικής αργίας. Επιπλέον, ένα τέτοιο μέτρο δεν πρόκειται να συμβάλει στην ουσιαστική άνοδο των ποσοστών εμβολιασμού που υποτίθεται ότι έχουμε ανάγκη. Μας λείπουν κάτι εκατομμύρια εμβολιασμένοι για το τείχος ανοσίας και οι εργαζόμενοι στα νοσοκομεία και τα γηροκομεία δεν είναι εκατομμύρια. Ούτε μαζί με τους εργαζόμενους στην εστίαση. Χρειάζεται αποτελεσματική καμπάνια και πειθώ για τον εμβολιασμό του πληθυσμού. Αλλά η κυβέρνηση προτιμάει να πουλάει αγριάδα στους εργαζόμενους διά του  Άδωνι και του Βορίδη. Την ίδια στιγμή, βέβαια, αποφεύγει να ανοίξει μέτωπο στους αντιεμβολιαστές που διαδηλώνουν για να μην τους ερεθίσει περισσότερο και ανεβάσουν τους αντικυβερνητικούς τόνους. Λογικό είναι. Για δικούς της ψηφοφόρους πρόκειται. Αλλά σε συνθήκες σαν αυτές που ζούμε δεν μπορεί κανείς να πατάει σε δύο βάρκες. Θα πέσει στο νερό."
avgi.gr,https://www.avgi.gr/koinonia/391932_pagkosmia-pandimia-parapliroforisis,ΚΟΙΝΩΝΙΑ, Fake news / Παγκόσμια πανδημία παραπληροφόρησης,2021-07-18T18:00:00+03:00,Κατερίνα Μπρέγιαννη,"Η πανδημία μαίνεται σε όλο τον κόσμο, με τις νέες μεταλλάξεις να δημιουργούν ανησυχία και προβληματισμό στην επιστημονική κοινότητα και τις κυβερνήσεις. Είναι ένας Γολγοθάς για την ανθρωπότητα με απροσδιόριστο τέλος. Τα fake news γαλουχήθηκαν από το κίνημα της Alt Right και παράλληλα με την εμφάνιση της πανδημίας και εξαπλώθηκαν ταχύτατα σε όλο τον κόσμο. Θεωρίες συνωμοσίας έκαναν την εμφάνισή τους και μια παράλληλη πανδημία παραπληροφόρησης επιμόλυνε συσκοτίζοντας την αλήθεια και δυσχεραίνοντας την αντιμετώπισή της. Με την εμφάνιση των εμβολίων ξέσπασε νέο κύμα παραπληροφόρησης με αφορμή τα εμβόλια. Το στοίχημα για άλλη μια φορά είναι: θα κερδίσει η επιστήμη ή ο σκοταδισμός; Ενδεικτικό είναι ότι, σύμφωνα με παγκόσμια μελέτη που πραγματοποιήθηκε σε 28 χώρες, πάνω από 3 στους 10 ανθρώπους πιστεύουν ότι μια ξένη ή άλλη δύναμη προκαλεί σκόπιμα την εξάπλωση του ιού της Covid-19 (ιστότοπος Ε.Ε.). Τα χαμηλά ποσοστά αποδοχής εμβολίων δημιουργούν ιδιαίτερη ανησυχία. Τα στοιχεία που δημοσιεύθηκαν τον Ιανουάριο του 2021 από το Κέντρο Προγραμμάτων Επικοινωνίας Johns Hopkins δείχνουν ότι σε 23 χώρες μόνο το 63% των ερωτηθέντων αποδέχεται το εμβόλιο. Αυτό είναι πολύ χαμηλότερο από την ελάχιστη εκτίμηση 75% που χρειάζεται, σύμφωνα με τους ειδικούς, σε ένα πληθυσμό για να φτάσει στην «ανοσία της αγέλης» και να μειωθεί η εξάπλωση (ιστότοπος ΠΟΥ). Fake news 1: Το τσιπάκι του Γκέιτς Ένα από τα πιο διαδεδομένα fake news αφορά το περίφημο «τσιπάκι» που εμφυτεύεται μαζί με το εμβόλιο. Η θεωρία συνωμοσίας γύρω από αυτό ισχυρίζεται ότι η πανδημία του κορωνοϊού αποτελεί μέρος ενός ευρύτερου σχεδίου για την εμφύτευση μικροτσίπ με δυνατότητα εντοπισμού και παρακολούθησης των πολιτών. Υπαίτιος για το σχέδιο αυτό είναι ο συνιδρυτής της Microsoft Μπιλ Γκέιτς. Ωστόσο, παρ’ όλο που κανένα στοιχείο δεν υποστηρίζει κάτι τέτοιο και παρά τη δημόσια διάψευση στο BBC από το Ίδρυμα Μπιλ και Μελίντα Γκέιτς, παραμένει από τις πιο διαδεδομένες θεωρίες συνωμοσίας. Πρόσφατη μάλιστα δημοσκόπηση της YouGov σε 1.640 άτομα δείχνει ότι το 28% των Αμερικανών πιστεύουν πως ο Μπιλ Γκέιτς θέλει να χρησιμοποιήσει εμβόλια για να εμφυτεύσει μικροτσίπ σε ανθρώπους - με το ποσοστό να αυξάνεται στο 44% μεταξύ των Ρεπουμπλικανών. Fake news 2: Ο ιός μπορεί να μεταδοθεί μέσω δικτύων 5G Ψευδείς ειδήσεις συνδέουν την υπερταχεία τεχνολογία τουΔιαδικτύου 5G με την εξάπλωση του κορωνοϊού και χωρίζονται σε δύο κυρίως ομάδες: α) Το 5G αποδυναμώνει το ανοσοποιητικό σύστημα, καθιστώντας μας πιο ευάλωτους στον κορωνοϊό και β) Ο ιός μπορεί να μεταδοθεί μέσω δικτύων 5G. Ως προς το πρώτο, οι επιστήμονες πιστεύουν ότι το 5G δεν είναι αρκετά ισχυρό για να βλάψει τα κύτταρά μας ή να έχει αρνητική επίδραση στο ανοσοποιητικό μας σύστημα, κάτι που κάνει η κακή διατροφή ή η έλλειψη ύπνου. Το δεύτερο είναι, φυσικά, αδύνατον. Ο κορωνοϊός μεταδίδεται με τον βήχα, το φτέρνισμα και τη στενή επαφή. Τα ηλεκτρομαγνητικά κύματα που βοηθούν στη μεταφορά του 5G είναι εντελώς διαφορετικά από τους ιούς και δεν υπάρχει περίπτωση να μεταδώσουν έναν ιό. Fake news 3: Το εμβόλιο θα σκοτώσει 700.000 ανθρώπους Μια ψευδής είδηση που ξεκίνησε από ένα τουίτ στην Αγγλία ανέφερε πως ""Ο Μπιλ Γκέιτς παραδέχεται ότι το εμβόλιο θα σκοτώσει αναμφίβολα 700.000 ανθρώπους"" παραπέμποντας σε ένα βίντεο με τον ακροδεξιό συνωμοσιολόγο Άλεξ Τζόουνς. Το βίντεο, παρ' όλο που ήταν ψευδές, είχε περισσότερα από 45.000 retweets και likes. Ιδιαίτερα διαδεδομένο fake news σε σχέση με το εμβόλιο υποστηρίζει ότι επειδή χρησιμοποιεί mRNA προκαλεί ανοσοαπόκριση που θα αλλάξει το DNA των ανθρώπων. Επίσης αρνητές της μάσκας ισχυρίζονται ότι οι μάσκες ξυπνούν έναν αδρανή κορωνοϊό που ζει μέσα στα σώματα των ανθρώπων. Fake news 4: Η πανδημία είναι επινοημένη, μια φάρσα Απίστευτες θεωρίες συνωμοσίας και fake news αφορούν την προέλευση, την αιτία της πανδημίας. Αμερικανοί, Ρώσοι και Κινέζοι συνωμοσιολόγοι μιλούν για βιολογικό πόλεμο και συνδέουν τον κορωνοϊό με βιολογικές επιθέσεις σε αντιπάλους τους. Συντηρητικοί κύκλοι και πολιτικοί που πρόσκεινται στον πρώην Πρόεδρο της Αμερικής και την Alt Right διέδιδαν θεωρίες όπως ότι ο κορωνοϊός ήταν ένα πολιτικό σχέδιο που είχε ως στόχο να πλήξει τον Τραμπ ή ότι ήταν ένας ιός που μοιάζει με τη γρίπη, άρα δεν είναι σοβαρός. Δημοφιλές βίντεο στην Ιταλία με πάνω από 700.000 προβολές στο Facebook υποστηρίζει ότι η πανδημία «έχει εφευρεθεί». Στο εν λόγω βίντεο ο Ιταλός ερευνητής με πτυχίο στη φαρμακολογία Stefano Montanari ισχυρίζεται ότι η επιδημία «θα συνεχίσει να είναι εντελώς επινοημένη» μέχρι να υπάρξει ένα εμβόλιο που «θα φέρει χρήματα και διαφθορά στις ήδη γεμάτες τσέπες ορισμένων»,καταλήγει μάλιστα ότι «Το εμβόλιο είναι το πιο επικίνδυνο για την υγεία: Πρόκειται για μια εντυπωσιακή φάρσα, αλλά πολύ επιτυχημένη». Fake news 5: Η χλωρίνη, το φάρμακο του Τραμπ Μία από τις πιο επικίνδυνες διαδικτυακές φημολογίες, που διαδόθηκε ευρέως στις ΗΠΑ και αναπαρήχθη από φόρα αντιεμβολιαστών, ήταν ότι η κατάποση ενός επικίνδυνου καθαριστικού μπορεί να καταπολεμήσει ή και να προφυλάξει από την Covid-19. Χαρακτηριστικές ήταν οι δηλώσεις του Ντ. Τραμπ όταν πρότεινε στους επιστήμονες να εξετάσουν το ενδεχόμενο θεραπείας ασθενών με κορωνοϊό με ενέσεις από απολυμαντικό, ενώ υποστήριξε και την ιδέα της έκθεσης ασθενών σε ηλιακή υπεριώδη ακτινοβολία. Ο ΠΟΥ αναγκάστηκε να κυκλοφορήσει ανακοίνωση όπου απέτρεπε τους πολίτες να ψεκάζονται με χλωριούχα σκευάσματα ή να αλείφουν το σώμα τους με σησαμέλαιο και χλωροφόρμιο. Η συνωμοσιολογία, η παραδοξολογία, ο αντιεπιστημονικός λόγος ταυτίζονται παραδοσιακά με την Ακροδεξιά. Αναβαπτισμένα στο κίνημα της Alt Right και της νεοφασιστικής Δεξιάς με τη βοήθεια των κοινωνικών μέσων, τα fake news γνώρισαν τεράστια διάδοση ενσπείροντας αμφιβολίες, ανησυχίες, φόβους και αμφισβήτηση. Ωστόσο στη χώρα μας επιχειρείται και αυτή η αντιστροφή. Το αντιεμβολιαστικό κίνημα και οι ευθύνες της κυβέρνησης Μητσοτάκη Η κυβέρνηση επιστράτευσε fake news για να μην διασαλευτεί το αφήγημα επιτυχίας της θυσιάζοντας αλόγιστα την αξιοπιστία της και εντείνοντας τον φόβο και τη δυσπιστία των πολιτών. Με τον τρόπο αυτό συνέβαλε στη δημιουργία ενός διόλου ευκαταφρόνητου αντιεμβολιαστικού κινήματος στη χώρα, όπως έδειξαν άλλωστε οι πρόσφατες συγκεντρώσεις, ως συνέχεια των «μακεδονομάχων». Έτσι, στο κέντρο των μεγάλων πόλεων ακούστηκαν και πάλι τα ακραία εθνικιστικά συνθήματα “Ελλάς, Ελλάς, ή ταν ή επι τας”. Επανήλθαν οι «προδότες», η «Μακεδονία ξακουστή», οι σταυροί, οι ρασοφόροι, ενώ γνωστοί πρωταγωνιστές των μακεδονικών συλλαλητηρίων έκαναν ακραίες δηλώσεις διεκδικώντας πολιτικό χώρο μετά τη νομιμοποίηση που τους παρείχε απλόχερα η νεο-Δεξιά του Μητσοτάκη ως αντιπολίτευση. Ταυτόχρονα, η Ν.Δ. επιχειρεί εναγωνίως, με μια καλοδουλεμένη μεθόδευση, ένα επικό fake new, να ταυτίσει την αξιωματική αντιπολίτευση με αντιεπιστημονικούς και σκοταδιστικούς κύκλους, δημιουργώντας ανύπαρκτα δίπολα για ψηφοθηρικά οφέλη. Γαλούχησε το ακροδεξιό, σκοταδιστικό συνονθύλευμα, του έδωσε πολιτική νομιμοποίηση και τώρα που το βρίσκει απέναντι της, επιχειρεί να το χρεώσει στους πολιτικούς της αντιπάλους. Fake news 1: Ο Κυριάκος Μητσοτάκης, 8.6.2021, από το βήμα της Βουλής κυνηγώντας τον μύθο ενός success story μείωσε τον αριθμό των διασωληνωμένων παρουσιάζοντας μια διαφορετική εικόνα από την πραγματική και δημιουργώντας σύγχυση στους πολίτες. Fake news 2: «Ήδη, περισσότεροι από 3.000.000 πολίτες έχουν κάνει την πρώτη ή και τη δεύτερη δόση» είχε ισχυριστεί ο πρωθυπουργός στο πασχαλινό του μήνυμα, σε άλλο ένα fake new. Μάλιστα, το ψέμα εντόπισαν και τα ellinikahoaxes.gr. Παρ' όλο που την 1η Μαΐου 2021 (που έγιναν οι δηλώσεις) είχαν πραγματοποιηθεί πάνω από 3 εκατομμύρια εμβολιασμοί, ο αριθμός των εμβολιασμένων πολιτών την πρώτη Μαΐου του 2021 ανερχόταν σε 2.170.847. Fake news 3: Ο Κυρ. Μητσοτάκης ισχυρίζεται ότι δική του ήταν η ιδέα άρσης της πατέντας του εμβολίου, παρ’ όλο που ο Αλέξης Τσίπρας την εισηγήθηκε. Μετά τη σχετική απόφαση Μπάιντεν, η Ν.Δ. λέει ότι στηρίζει την άρση της πατέντας. Μόνο που όλοι οι ευρωβουλευτές της την καταψήφισαν στο Ευρωκοινοβούλιο. Fake news 4: «Ήξεις αφήξεις ο ΣΥΡΙΖΑ για τους εμβολιασμούς» υποστήριξε ο Άδωνις Γεωργιάδης (Οpen), παρ’ όλο που τόσο ο πρόεδρός του Αλέξης Τσίπρας όσο και τα στελέχη του ΣΥΡΙΖΑ μέσα από ομιλίες και δημόσιες παρεμβάσεις τους καλούν τους πολίτες να σπεύσουν να εμβολιαστούν. Θα μπορούσα πολλά ακόμα να απαριθμήσω. Αυτά είναι μερικά πρόσφατα παραδείγματα για την υιοθέτηση της παραδοξολογίας ως πολιτικής στρατηγικής ώστε να μην χρειαστεί να λάβει μέτρα η κυβέρνηση. Ο κορωνοϊός δεν κολλάει όταν είναι 25 μαθητές ανά τάξη, είχε υποστηρίξει ο Γκ. Μαγιορκίνης, ενώ έχουμε πλέον εμπεδώσει ότι δεν κολλάει και στα ασφυκτικά γεμάτα Μέσα Μαζικής Μεταφοράς, κάτι που οι πολίτες βιώνουν καθημερινά.    "
avgi.gr,https://www.avgi.gr/politiki/391895_oyte-fyllo-sykis-oyte-ihnos-ntropis,ΠΟΛΙΤΙΚΗ," Ούτε φύλλο συκής, ούτε ίχνος ντροπής",2021-07-18T13:45:00+03:00,Κατερίνα Μπρέγιαννη,"Το νέο κύμα κορωνοϊού και οι μεταλλάξεις δείχνουν ότι η κανονικότητα που έταζε η Ν.Δ. παραμένει ένα φευγαλέο όνειρο. Το μόνο που θυμίζει εποχή προ πανδημίας είναι η επέλαση των «μακεδονομάχων» που μεταλλάχτηκαν σε αντιεμβολιαστές. Άφησαν τις σάρισες στην άκρη για να επιτεθούν στη λογική, την επιστήμη και τον ορθό λόγο. «Ελλάς Ελλάς ή ταν ή επι τας» φώναζαν και η Ν.Δ. κάνει πως δεν τους ξέρει. Συνέχισαν με το «Μακεδονία ξακουστή» και κάπως γνώριμοι τους φάνηκαν. «Όσο δεν τηρείται η Συμφωνία των Πρεσπών εμείς θα την αμφισβητούμε» είπε ο Άδωνις Γεωργιάδης (ΑΝΤ1) κλείνοντάς τους το μάτι, την επομένη μέρα, για να μην υπάρχουν παρεξηγήσεις. «Ο καθένας είναι ό,τι δηλώσει και πρέπει να καταλαβαίνουμε ποιοι βγαίνουν για να πουν μια εξυπνάδα και ποιοι είναι σοβαροί και λένε σοβαρά πράγματα» αμφισβήτησε τους ειδικούς ο Κ. Καραμανλής, που τόλμησαν να πουν ότι στα ΜΜΜ κολλάει. Κατά τα άλλα, ο ΣΥΡΙΖΑ είναι «ήξεις αφήξεις για τους εμβολιασμούς», που καλεί τους πολίτες να εμβολιαστούν. Όχι ο Καραμανλής, που αμφισβητεί ευθέως τους επιστήμονες. Ούτε ο Γεωργιάδης, που το 2020 κατέθετε ερωτήσεις βασισμένες στην ίδια συνωμοσιολογία του αντιεμβολιαστικού σήμερα. Οι εμβολιασμοί κατ’ οίκον, που κάθε εβδομάδα τους προαναγγέλλουν, άραγε τι απέγιναν; Δ. Μιχαηλίδου: «Όσοι δεν επιθυμούν να εμβολιαστούν, μετά από κάποιο διάστημα (άδεια αποδοχών) θα απολυθούν (...)» (Open), για να ανασκευάσει λίγο μετά. «Λάθος». Ωστόσο, τον δρόμο της εξόδου στους ανεμβολίαστους έδειξε και ο Μ. Βορίδης συνδέοντας τον εμβολιασμό με τη σύμβαση εργασίας και την παραβίασή της με απόλυση. (ΑΝΤ1) «Θα γίνουν σίγουρα απολύσεις» διαβεβαίωσε ο Άδ. Γεωργιάδης (ΑΝΤ1), για να προσθέσει ότι «η κείμενη νομοθεσία καλύπτει τέτοιες περιπτώσεις» Κ. Χατζηδάκης: «Δεν απολύονται, ισχύει το άνευ αποδοχών» (ΑΝΤ1). Αυτό θα πει σοβαρή και πάνω απ’ όλα υπεύθυνη κυβέρνηση. «Απολύτως άκυρες οι απολύσεις που έχουν γίνει λόγω άρνησης εμβολιασμού» ξεκαθάρισε ο εργατολόγος Γ. Καρούζος (Open) και επικαλέστηκε ψήφισμα του Συμβουλίου της Ευρώπης που έχει υπογράψει και η χώρα μας. Έχουν γίνει ήδη πολλές προσφυγές στα δικαστήρια, πρόσθεσε, γιατί οι εργοδότες έσπευσαν σε απολύσεις. «Να γίνει υποχρεωτικός ο εμβολιασμός και στην Εκκλησία» (ΑΝΤ1). Επιτέλους, αυτό που δεν τολμά ούτε καν να υπαινιχθεί η κυβέρνηση το είπε ο μητροπολίτης Χρυσόστομος. Αντί να χαϊδεύουν τους σκοταδιστές, ας τον ακούσουν. Για καμία δολοφονημένη αδερφή μας δεν μίλησε ποτέ η Μαρέβα Γκραμπόφσκι. Δυστυχώς γι' αυτήν, το φύλο της δεν δίνει συγχωροχάρτι σε αδιαφανείς οικονομικές δραστηριότητες. Ντροπή να προσπαθεί να κρυφτεί πίσω από τα θύματα έμφυλης βίας προσποιούμενη το θύμα κάνοντας χρήση και σεξιστικού λόγου. ΥΓ.: Θαλασσινή αύρα θα αναζητήσει η γράφουσα... Επιστροφή τον Δεκαπενταύγουστο...  "
avgi.gr,https://www.avgi.gr/diethni/391922_diadiloseis-kata-toy-emboliasmoy-kai-toy-ygeionomikoy-pasoy,ΔΙΕΘΝΗ, Γαλλία / Διαδηλώσεις κατά του εμβολιασμού και του υγειονομικού πάσου,2021-07-17T21:18:42+03:00,Αυγή Newsroom,"Δεκάδες χιλιάδες πολίτες διαδήλωσαν σήμερα σε ολόκληρη τη Γαλλία, από τη Μασσαλία έως τη Λιλ και από το Μονπελιέ έως το Παρίσι, για να αμφισβητήσουν τον εμβολιασμό, να καταγγείλουν τη ""δικτατορία"" ή να επικρίνουν το υγειονομικό πάσο. ""Ελευθερία"", ""Μακρόν δικτάτορα"" ... Από τον βορρά στο νότο της χώρας, τα συνθήματα ήταν παρόμοια. Στο Παρίσι, οι διαδηλωτές πραγματοποίησαν πορεία κατά των πρόσφατων υγειονομικών μέτρων που ανακοίνωσε ο πρόεδρος Μακρόν σε τουλάχιστον τρεις ξεχωριστές συγκεντρώσεις. Η πρώτη πομπή, αποτελούμενη από μερικές χιλιάδες διαδηλωτές, ξεκίνησε από το Παλέ-Ρουαγιάλ, στο κέντρο της πρωτεύουσας, πριν διασχίσει τον Σηκουάνα φωνάζοντας συνθήματα όπως ""Ελευθερία"", ""Όχι στη δικτατορία της υγείας"" ή ""Μακρόν παραιτήσου"". Επικεφαλής της πομπής, όπου κυμάτιζαν οι γαλλικές σημαίες, ήταν ο Φλοριάν Φιλιπό, πρώην δεύτερος στην ιεραρχία του Εθνικού Μετώπου (ακροδεξιό κόμμα που έγινε Εθνικός Συναγερμός) ή η πρώην ηγερία των ""κίτρινων γιλέκων"" (το κοινωνικό κίνημα διαμαρτυρίας που γεννήθηκε στη Γαλλία στο τέλος του 2018) Ζακλίν Μουρό. ""Γεννήθηκα στην Πορτογαλία υπό τη δικτατορία του Σαλαζάρ, δεν θέλω να το ξαναζήσω"" δήλωσε η 53χρονη Φερνάντα, υποστηρίκτρια του Φλοριάν Φιλιπό. ""Είναι η αρχή για κάτι εξαιρετικά ισχυρό στην αντίσταση"", δήλωσε ο Φιλιπό, ο οποίος είναι υποψήφιος στις προεδρικές εκλογές του 2022, και προσπαθεί να κερδίσει την υποστήριξη όσων αντιτίθενται στο υγειονομικό πάσο. Ταυτόχρονα, περίπου 1.500 διαδηλωτές πραγματοποίησαν πορεία στους δρόμους στον νότο της πρωτεύουσας, σε μια διαφορετική πομπή. ""Δεν είμαστε καθόλου αντιεμβολιαστές. Θέλουμε απλά όλοι να έχουν την ελευθερία να εμβολιαστούν ή όχι. Τα τεστ PCR μπορεί να αρκούν και τότε πρέπει να τα αφήσουν δωρεάν"", δήλωσαν δύο 30χρονες που εργάζονται σε εμπορικό κέντρο στην περιοχή του Παρισιού. Τέλος, μερικές δεκάδες διαδηλωτές συμμετείχαν σε άλλη συγκέντρωση, η οποία δεν είχε λάβει άδεια για να διεξαχθεί, στην Πλατεία της Δημοκρατίας. Στη Νίκαια, στον νότο, σχεδόν 1.600 άνθρωποι συγκεντρώθηκαν για να διαδηλώσουν, σύμφωνα με τις αρχές, και στο Παλιό Λιμάνι της Μασσαλίας άλλοι 4.250, επικρίνοντας ""τα πρόβατα"" που εμβολιάζονται και τις ""κακές πληροφορίες"" που δίνονται, σύμφωνα με αυτούς, στην τηλεόραση. ""Έχουμε αμφιβολίες για τα εμβόλια κατά της Covid, δεν είναι ότι νομίζουμε πως η Γη είναι επίπεδη αλλά δεν γνωρίζουμε τις μακροχρόνιες επιπτώσεις αυτών των εμβολίων που φτιάχτηκαν βιαστικά και που ο Μακρόν θέλει να μας επιβάλει"", δήλωσε η 39χρονη Ρίτα, που φροντίζει πάσχοντες και ηλικιωμένους στην πορεία στο Μονπελιέ."
avgi.gr,https://www.avgi.gr/politiki/391853_i-pteryga-toy-laos-prospathei-na-patisei-xana-se-dyo-barkes,ΠΟΛΙΤΙΚΗ, ΝΔ / Η πτέρυγα του ΛΑΟΣ προσπαθεί να πατήσει -ξανά- σε δύο βάρκες,2021-07-17T09:00:00+03:00,Κώστας Σαββόπουλος,"Το δεξί μάτι στους αρνητές του εμβολιασμού κλείνουν, με τις ευλογίες των ενοίκων του Μαξίμου, στελέχη της Ν.Δ. που διατηρούν στενούς δεσμούς με το ακροδεξιό ακροατήριο. Οι εικόνες από τις διαδηλώσεις της Τετάρτης με τις σημαίες τής Βεργίνας να ανεμίζουν, τα ψεκασμένα συνθήματα του τύπου «Λέμε όχι στο εμβόλιο - φόλα» και τους ρασοφόρους με τον σταυρό στο χέρι προκάλεσαν αμηχανία και πολιτικό προβληματισμό στις τάξεις της κυβέρνησης. Πριν από δύο χρόνια, άλλωστε, κορυφαία στελέχη της Ν.Δ. -πολλοί εκ των οποίων είναι σημερινοί υπουργοί- σέλωναν τον Βουκεφάλα και διαδήλωναν πλάι στους νεομακεδονομάχους, που αποτελούν και τη μαγιά του αντιεμβολιαστικού κινήματος. Το βλέμμα στα δεξιά Στο γαλάζιο επιτελείο παρακολουθούν τις επιδιώξεις των κομμάτων που βρίσκονται στα δεξιά τής Ν.Δ. να προσεταιριστούν το συγκεκριμένο ακροατήριο που το 2019 στήριξε τον Κυριάκο Μητσοτάκη. Η ρητορική των αρχηγίσκων του εθνικισμού δεν περιλαμβάνει πλέον μόνο φιλιππικούς κατά του πρωθυπουργού λόγω της οβιδιακής μεταμόρφωσης έναντι της Συμφωνίας των Πρεσπών, αλλά εμπλουτίζεται με αντιεμβολιαστικό μένος και μπόλικη συνωμοσιολογία.  Ήδη ο Γιώργος Τράγκας έσπευσε να ανακοινώσει συγκέντρωση κατά των «τυραννικών κυβερνητικών μέτρων» την Τετάρτη. Ήξεις αφήξεις Βορίδη Σ’ αυτό το φόντο, η πτέρυγα του ΛΑΟΣ πραγματοποιεί νεύματα προς όσους έλκονται από συνωμοσιολογικές απόψεις. Ο Μάκης Βορίδης αρκέστηκε να αναγνωρίσει το δικαίωμα των αρνητών «να πουν τις απόψεις τους, αν και αντιεπιστημονικές», επιχειρώντας να πείσει ότι... δεν ξέρει «ποιοι ήταν εκεί», παρά το γεγονός ότι βρέθηκε στο ίδιο κάδρο μ’ αυτούς στα συλλαλητήρια κατά των Πρεσπών. Διαβεβαίωσε μάλιστα ότι «δεν πρόκειται να υπάρξει πρόσθετη νομοθεσία για τους μη εμβολιασμένους» σε σχέση με τις απολύσεις στον δημόσιο τομέα. Ο υπουργός Εσωτερικών έφτασε στο σημείο να παίρνει αποστάσεις από την κυβερνητική στόχευση να βάλουν πλάτη οι ιερείς για την ενίσχυση των ρυθμών εμβολιασμού. «Οι θεολογικές απόψεις είναι κάτι, οι επιστημονικές απόψεις είναι επίσης κάτι άλλο. Το σημαντικό είναι να μην χρησιμοποιείται το σχήμα του ιερέα προκειμένου να επηρεάζει στην α ή τη β κατεύθυνση» είπε χαρακτηριστικά! Ο ανεύθυνος Πλεύρης Ο παλιός συνοδοιπόρος του μάλιστα στο κόμμα του Καρατζαφέρη Θ. Πλεύρης έχει πει δημόσια ότι δεν είναι δική του ευθύνη να πείσει τον 70χρονο να εμβολιαστεί.  Όταν μάλιστα ρωτήθηκε αν πρέπει να καταστεί υποχρεωτικός ο εμβολιασμός στους ιερείς, προτίμησε να απαντήσει για την «υποχρεωτικότητα στα νοσοκομεία και τα σχολεία». Το σήμα Μητσοτάκη Το σήμα να άλλωστε να μην διαταραχθούν οι προνομιακές σχέσεις της παράταξης με τον κλήρο και τους πιστούς είχε εκπέμψει ο ίδιος ο Κυριάκος Μητσοτάκης. Το προηγούμενο σαββατοκύριακο είχε κυκλοφορήσει το σενάριο να καταστεί ο υποχρεωτικός ο εμβολιασμός και για τους ιερείς αλλά και να επιτραπεί η είσοδος στους ναούς μόνο σε εμβολιασμένους. Το εγχείρημα εμφάνισε ανυπέρβλητες κομματικές δυσκολίες, με αποτέλεσμα ο πρωθυπουργός να μην πραγματοποιήσει σχετική νύξη στο τελευταίο διάγγελμά του. Αντίθετα, προτίμησε να βγάλει το μαστίγιο των κυρώσεων προς άλλες επαγγελματικές ομάδες. Το παρελθόν κυνηγάει τον Γεωργιάδη Η κυβέρνηση ωστόσο επιχειρεί ταυτόχρονα να διατηρήσει ερείσματα προς τη μεσαία τάξη και τους πολίτες που εμβολιάζονται ποθώντας την επιστροφή στην κανονικότητα. Υπό αυτό το πρίσμα, ο  Άδωνις Γεωργιάδης επιχείρησε να συνδέσει τους αντιεμβολιαστές με τους Αγανακτισμένους και την πλευρά του « Όχι» στο δημοψήφισμα, προκαλώντας σεισμό στο Twitter με τις φωτογραφίες του από τα συλλαλητήρια για το «Μακεδονικό». Πόσο μάλλον που του θύμισαν την εποχή του 2010, που έβλεπε συνωμοσίες με τον εμβολιασμό για τον ιό της γρίπης. Βιτριολικό antinews Ανεξαρτήτως των ελιγμών και των γαλάζιων μικροκομματικών σχεδιασμών, το μήνυμα που έρχεται προς το Μαξίμου από τη φιλοσαμαρική ιστοσελίδα antinews συνιστά εφιάλτη. «Αν κάνετε μια βόλτα στο Διαδίκτυο, το όποιο δεν πρόκειται να ελέγξετε που να χτυπιέστε κάτω, θα διαπιστώσετε ότι μαζί με τους αρνητές κινδυνεύετε να χάσετε και τους πιστούς. Διότι από τα συμφραζόμενα συμπεραίνεται ότι το πρόβλημα είναι ο μητσοτακισμός, όχι ο εμβολιασμός. Δηλαδή ναι μεν υπάρχει κόντρα μεταξύ αρνητών και πιστών σχετικά με την υποχρεωτικότητα του εμβολιασμού, αλλά διακρίνεται μια σύμπνοια όσον αφορά την αναγκαιότητα λύτρωσης από τον μητσοτακισμό που καταδυναστεύει και ταλανίζει τον έρμο τούτο τόπο εδώ και δύο χρόνια» σημειώνει χαρακτηριστικά... 5 παράμετροι του προβλήματος 1. Ο Βορίδης διαβεβαιώνει ότι δεν θα υπάρξει ειδική νομοθεσία για μη εμβολιασμένους 2. Ο Πλεύρης δεν νιώθει καν υποχρεωμένος να πείσει έναν 70χρονο να εμβολιαστεί 3. Ο Γεωργιάδης στοχοποιεί την Αριστερά ξεχνώντας το συνωμοσιολογικό του παρελθόν 4. Ο Τράγκας καλεί σε συγκέντρωση αντιεμβολιαστών 5. antinews: Το πρόβλημα είναι ο μητσοτακισμός, όχι ο εμβολιασμός  "
avgi.gr,https://www.avgi.gr/editorial/391764_antiemboliastes-opos-makedonomahoi,EDITORIAL, Αντιεμβολιαστές όπως μακεδονομάχοι,2021-07-16T07:00:00+03:00,Αυγή Newsroom,"«Μπράβο στον Αλέξη Τσίπρα για τη διάσωση της ‘μακεδονικής' ταυτότητας από κάποιους... Σλάβους!  Ήδη οι ίδιοι δεν τηρούν τη συμφωνία. Για τους 'Ελεύθερους ξανά' είναι άκυρη! Μακεδονία ίσον Ελλάδα. Ως  Έλληνες δεν διαπραγματευόμαστε κανένα κομμάτι τής ελληνικής γης. Θα παραλάβουμε και θα παραδώσουμε μια Ελλάδα ολόκληρη». Αυτή είναι παλιότερη δήλωση του γνωστού αντιεμβολιαστή - πολιτευτή γιατρού, ο οποίος διοργάνωσε προχθές τη μία από τις δύο συγκεντρώσεις κατά του εμβολιασμού στο κέντρο της Αθήνας. Δεν χρειάζεται να αναζητήσουμε και άλλους, αν και θα ήταν πανεύκολο. Στις συγκεντρώσεις για το μακεδονικό και στις συγκεντρώσεις κατά των εμβολίων ήταν ακριβώς ο ίδιος κόσμος. Με τις ελληνικές σημαίες, τους σταυρούς, τους παπάδες, με τις ψαλμωδίες του εθνικού ύμνου και του «Χριστός Ανέστη», με τα συνθήματα «Αλήτες, προδότες πολιτικοί» και «Να καεί, να καεί το μπ...λο η Βουλή». Για τη Νέα Δημοκρατία όλοι αυτοί τότε ήταν αγνοί  Έλληνες πατριώτες. Τους χαϊδολόγησε μέχρι εκεί που δεν έπαιρνε και τους πούλησε πατριδοκαπηλία με το τσουβάλι για να πάρει τα ψηφαλάκια τους και να κερδίσει τις εκλογές. Σήμερα τους πληρώνει ακριβά. Ο πυρήνας των αντιεμβολιαστών βρίσκεται στη βάση τής λαϊκής Δεξιάς. Και η κυβέρνηση τους παρακολουθεί αμήχανη. Όλα πληρώνονται στην ώρα τους. Ας αποφασίσει η κυβέρνηση αν θα χαράξει μια ξεκάθαρη γραμμή απέναντί τους ή αν θα συνεχίσει να κάνει πως δεν τους βλέπει πατώντας σε όσες περισσότερες βάρκες μπορεί."
avgi.gr,https://www.avgi.gr/protoselido/391759_i-aygi-tis-paraskeyis-16-ioylioy,ΠΡΩΤΟΣΕΛΙΔΟ, Η ΑΥΓΗ της Παρασκευής 16 Ιουλίου,2021-07-15T23:49:44+03:00,Αυγή Newsroom,"Τσίπρας από την ΚρήτηΜην τολμήσετε συγχωνεύσεις νοσοκομείωνΑπόψε στις 8 η ομιλία Τσίπρα στο Ηράκλειο Τροπολογία ΣΥΡΙΖΑ - Π.Σ.Ασπίδα για την πρώτη κατοικία Ψαλίδι ΜιχαηλίδουΠετσόκοψαν τα επιδόματα αναδοχής ανάπηρων παιδιώνΜειώσεις ακόμη και κατά 400 ευρώ. Φωτίου: Η αλήθεια έρχεται στο φως Παραδοχή ΚελέτσηΗ παραπομπή Παππά είναι πολιτική απόφασηΠαππάς: Ο πρόεδρος της Προανακριτικής ομολογεί χωρίς πίεση την πολιτική δίωξη Κρούσματα κορωνοϊούΜεγαλώνει η διασπορά, φόβοι για νέα έκρηξη ΚυβέρνησηΚολλημένοι με τις απολύσεις, με πρόσχημα τον εμβολιασμόΣΥΡΙΖΑ: Η κυβέρνηση απέτυχε. Με την πολιτική της σαμποτάρει τους εμβολιασμούς"
avgi.gr,https://www.avgi.gr/koinonia/391752_minyma-poy-esteile-stoys-antiemboliastes,ΚΟΙΝΩΝΙΑ, Σωτήρης Τσιόδρας / Το μήνυμα που έστειλε στους αντιεμβολιαστές,2021-07-15T21:33:59+03:00,Αυγή Newsroom,"Τιμώμενο πρόσωπο στην τελετή αποφοίτησης του Κολλεγίου Αθηνών ήταν σήμερα ο καθηγητής Λοιμωξιολογίας Σωτήρης Τσιόδρας, που αναφέρθηκε στη μάχη που δίνουν οι υγειονομικοί με την πανδημία του κορωνοϊού, ενώ έστειλε μήνυμα σε όλους όσοι επιλέγουν να μην εμβολιάζονται, αλλά και στους «αρνητές» της πανδημίας. Όπως επισήμανε ο Σ. Τσιόδρας, «η ζωή μας είναι μία σύνθεση από ικανότητες που τις αναπτύσσουμε με σκληρή δουλειά πολλές φορές ευνοημένοι από μία ιδιαίτερη κλίση, ένα τάλαντο σε έναν τομέα, αλλά και αδυναμίες που όλοι έχουμε. Στη ζωή μας παλεύουμε για μία σύνθεση των δύο. Στην προσπάθεια αυτή είναι προτιμότερο να βλέπει κάποιος το ποτήρι μισογεμάτο, παρά μισοάδειο και να φροντίζει να αναζητεί, να ανακαλύπτει και να αποδέχεται τις θετικές πλευρές ακόμα και τις φοβερές και διφορούμενες πλευρές της ζωής του, όπως είπε κάποιος φιλόσοφος»,. Μιλώντας για την εμπειρία του στη μάχη της πανδημίας τόνισε ότι «ο πόνος στην ζωή μας μέσω της αρρώστιας, μέσω της δοκιμασίας μας, μέσω της αποτυχίας μας σε ατομικό και συλλογικό επίπεδο -αλήθεια υπάρχει πολύς πόνος στη ζωή αυτή- γίνεται μία ευκαιρία αφύπνισης της συνείδησης και γίνεται λυτρωτικός. Πολλοί από εμάς βιώνουμε τη συνειδητοποίηση της ελευθερίας μας ακόμα και μέσα στον πόνο». Όπως σημείωσε «μεταξύ των βασικών παραγόντων μιας ανελεύθερης ζωής είναι η άγνοιά μας. H δική μας άγνοια. Για το πως μπορούμε σε βασικές λειτουργίες μας να προσδιορίσουμε τις ζωές μας. Η αδράνειά μας, όπου με στείρες ασχολίες αφήνουμε την καθημερινότητα να μας ναρκώνει, αλλά και ο φόβος της ευθύνης, της δικής μας ευθύνης, ο οποίος μας οδηγεί να την μεταθέτουμε σε άλλους».«Η ελευθερία και η ευθύνη συμβαδίζουν στην ζωή μας. Θεωρώ πως το ένα δεν μπορεί να υπάρχει χωρίς το άλλο. Το βλέπουμε στις μέρες μας. Το μοναδικό παράδειγμα στην ιστορία της πανδημίας. Στην καλλιέργεια των ψευδών ειδήσεων, των περίφημων fake news. Που σε πολλές περιπτώσεις χρησιμοποιούνται για να αρνηθούμε τις ευθύνες μας» τόνισε ο καθηγητής Λοιμωξιολογίας.«Σε μερικές από τις πιο σημαντικές στροφές της έως τώρα δικής μου πορείας στη ζωή η αγάπη για την γνώση και την ελευθερία που πηγάζει από αυτήν, η προσοχή και η εγρήγορση για την επιστημονική αλήθεια σε συνδυασμό με την πειθαρχία, ήταν οι δικοί μου σημαντικοί οδηγοί στην αποδοχή της δικής μου ευθύνης», τόνισε ο Σωτήρης Τσιόδρας."
avgi.gr,https://www.avgi.gr/social/391709_twitter-pire-thesi-gia-toys-stayroys-kai-ta-labara,SOCIAL, Αρνητές Εμβόλιο / Το Twitter πήρε θέση για τους σταυρούς και τα λάβαρα,2021-07-15T11:24:14+03:00,Αυγή Newsroom,"Χτες στο Σύνταγμα αλλά και σε άλλες μεγάλες πόλεις της χώρας συγκεντρώθηκε κόσμος με λάβαρα, εικόνες και ελληνικές σημαίες για να διαμαρτυρηθεί κατά του υποχρεωτικού εμβολιασμού για την covid-19. Αυτές οι συγκεντρώσεις πραγματοποιήθηκαν φυσικά χωρίς μέτρα προφύλαξης, φωνάζοντας συνθήματα κατά των εμβολίων και των μέτρων περιορισμού της κυβέρνησης. Το Twitter όπως ήταν αναμενόμενο πήρε «φωτιά» και οι πολυγραφότατοι χρήστες χάρισαν μοναδικές ατάκες ενώ οι φωτογραφίες από τις συγκεντρώσεις έκλεψαν την παράσταση. Κοροιδεύετε, αλλά αποδεδειγμένα τον κορονοιό τον σταματάει ο σταυρός. Ο μαρμάρινος.  Μπόλι-γουντ pic.twitter.com/v6KPlGht0L  Και περνάει ένα ελικόπτερο απο #Συνταγμα και τους ψεκάζει με mRna  Η σκέψη μου στον Άδωνι, που έβλεπε χθες τους ψηφοφόρους του μαζεμένους κι αυτός να μη μπορεί να πάει...#Συνταγμα  Και περνάει ένα ελικόπτερο απο #Συνταγμα και τους ψεκάζει με mRna  Όλα είναι θέμα οπτικής. Εμείς βλέπουμε ψεκασμένους, η Εκκλησία βλέπει πιστούς κι ο Βελόπουλος βλέπει ψηφοφόρους. #Συνταγμα pic.twitter.com/pgZUoNei8L  όποια άλλη συγκέντρωση θα την είχαν διαλύσει τα #ΜΑΤ με δακρυγόνα, ξύλο, συλλήψεις & βασανισμούς στην #ΓΑΔΑ.. στην συγκέντρωση των ψεκασμένων, ακροδεξιών, χριστιανοταλιμπάν αντιεμβολιαστών στο #Συνταγμα δεν άνοιξε ρουθούνι, μια δεξιά κυβέρνηση δεν χτυπάει ποτέ τους ψηφοφόρους της pic.twitter.com/etw5KmfqRR  Δεν εμβολιαζονται γιά να μήν τούς αλλάξει το Ντι εν εϊιιιι #Συνταγμα #εμβολιασμος #Εμβολιο #Αθεοι #tokalotostaf pic.twitter.com/ab8xqzWAOO  «Κάτω η χούντα του Μητσοτάκη» φωνάζουν οι δεξιοί και δεν έχω γελάσει περισσότερο στη ζωή μου #Συνταγμα  Προσεύχονταν να μη βγουν οι ψηφοφόροι τους στο #Συνταγμα και γίνουν ρεζίλι.Βγήκαν.  Όπου βλέπεις πολλές σημαίες κράτα μικρό IQ #Συνταγμα  Εμβολιαζεσαι για σωθεις απο τον ιο και για να μην καταληξεις με αυτους:#Συνταγμα #εμβολιασμος pic.twitter.com/UKo1o0RenE  Αν είχε λίγο χιούμορ η κυβέρνηση θα έστελνε ένα τέτοιο απόψε πάνω από το #Συνταγμα #αντιεμβολιαστες #εμβολιασμος pic.twitter.com/6FaqZnw7CJ     "
avgi.gr,https://www.avgi.gr/politiki/391706_proklitikos-synedese-ohi-toy-dimopsifismatos-me-toys-arnites-toy-embolioy,ΠΟΛΙΤΙΚΗ, Άδωνις Γεωργιάδης / Προκλητικός συνέδεσε το «Όχι» του δημοψηφίσματος με τους αρνητές του εμβολίου,2021-07-15T11:07:26+03:00,Αυγή Newsroom,"Φαίνεται ότι είναι τέτοιος ο πανικός των βουλευτών της Νέας Δημοκρατίας μετά τις συγκεντρώσεις με τους σταυρούς και τα χρυσαυγίτικα συνθήματα, στις οποίες η συντριπτική πλειοψηφία των συγκεντρωμένων «έλαμψε» στις διαδηλώσεις κατά της Συμφωνίας των Πρεσπών, που ο Άδωνις Γεωργιάδης βγήκε μπροστά για να δώσει γραμμή. Εμφανώς πιεσμένος είπε ότι είναι κωμικό να συνδέεται η ΝΔ με τους διαδηλωτές αν και παραδέχθηκε ότι σίγουρα οι ίδιοι που πήγαν χθες στις συγκεντρώσεις κατά των εμβολίων, ήταν παρόντες και στις διαδηλώσεις κατά της Συμφωνίας των Πρεσπών. Ο υπουργός Ανάπτυξης σε παραλήρημα άρχισε να υφαίνει το αφήγημα υποστηρίζοντας ότι αρνητές των εμβολίων είναι οι αγανακτισμένοι των μνημονίων και όσοι είπαν «όχι» στο δημοψήφισμα. «Είναι οι ίδιοι με ονοματεπώνυμο και ΑΦΜ», είπε. Να θυμίσουμε μόνο στον Άδωνι Γεωργιάδη ότι το «Όχι» στο δημοψήφισμα πήρε 60% και να κατανοήσουμε τον πανικό του αφού όταν έσπερναν στη ΝΔ «μακεδονομάχους» δεν γνώριζαν ότι θα έρθει η πανδημία του κορωνοϊού και θα φυτρώσουν αντιεμβολιαστές. "
avgi.gr,https://www.avgi.gr/koinonia/391697_i-ekklisia-se-tentomeno-shoini-gia-ton-emboliasmo,ΚΟΙΝΩΝΙΑ, Κορωνοϊός / Η Εκκλησία σε τεντωμένο σχοινί για τον εμβολιασμό,2021-07-15T08:30:00+03:00,Κώστας Παπαγιάννης,"Υπέρ της τακτικής της πειθούς και όχι του καταναγκασμού των πιστών που διατηρούν αμφιβολίες για τον εμβολιασμό τάχθηκε ο μητροπολίτης Ιλίου Αθηναγόρας. Ο εκπρόσωπος Τύπου της Συνόδου εκτίμησε ότι το μεγαλύτερο ποσοστό όσων δεν έχουν εμβολιαστεί δεν είναι συνειδητοί αντιεμβολιαστές αλλά άτομα που διατηρούν αμφιβολίες και φοβίες και πρέπει να αντιμετωπιστούν με πειθώ και ενημέρωση. Μάλιστα, ο Αθηναγόρας αναφέρθηκε και στο ενδεχόμενο να επιτραπεί η είσοδος στις εκκλησίες μόνο στους εμβολιασμένους υπογραμμίζοντας ότι κάτι τέτοιο «δεν ζητήθηκε και δεν συζητήθηκε» στην πρόσφατη συνεδρίαση της Διαρκούς Ιεράς Συνόδου και την ενημέρωση των μητροπολιτών από τους Κικίλια - Τσιόδρα. Η διαλλακτική στάση της Εκκλησίας δεν δείχνει να υπαγορεύεται μόνο από εκτιμήσεις για την αποτελεσματικότητα των τακτικών της αλλά και από τη συνειδητοποίηση ότι το αντιεμβολιαστικό κλίμα είναι ισχυρό στο εσωτερικό της και ότι μια πιο επιθετική τακτική θα μπορούσε να προκαλέσει αναταραχή. Έτσι, προτάσεις όπως του μητροπολίτη Μεσσηνίας Χρυσόστομου για υποχρεωτικό εμβολιασμό των ιερέων απορρίφθηκαν. Την ίδια ώρα, η κυβέρνηση έχει επιλέξει να αντιμετωπίσει την Εκκλησία με χαλαρότητα και όχι με την αυστηρότητα που δείχνει αλλού, παρότι με τις συνεχείς δημόσιες εκκλήσεις της δείχνει να καταλαβαίνει ότι το αντιεμβολιαστικό κλίμα στην Εκκλησία έχει παίξει κομβικό ρόλο για τα χαμηλά ποσοστά εμβολιασμού συγκεκριμένων κατηγοριών. Αποκαλυπτική συζήτηση Ενδεικτική της στάσης της Εκκλησίας, όσο και της κυβέρνησης, ήταν η συνάντηση του μητροπολίτη Καρπενησίου Γεώργιου με τον Στέλιο Πέτσα. Ο Γεώργιος εξέφρασε παράπονα για την πίεση που δέχεται η Εκκλησία να μιλήσει υπέρ του εμβολιασμού, καθώς της δημιουργεί προβλήματα με μέρος του ποιμνίου της. «Η μια πλευρά μας θεωρεί ότι έχουμε ξεπουλήσει τα πάντα, η άλλη μάς θεωρεί τζιχαντιστές. Κατακρινόμαστε από όλους, περπατάμε σε τεντωμένο σχοινί και έχω την αίσθηση ότι αν μπούμε σε αυτή τη λογική, τελικά θα μείνουμε μόνοι μας στις εκκλησίες, χωρίς κανέναν πιστό» υποστήριξε χαρακτηριστικά. Παρά την απροθυμία του μητροπολίτη να βοηθήσει, ο αναπληρωτής υπουργός Εσωτερικών κράτησε χαμηλούς τόνους σχολιάζοντας απλώς ότι «σε κανέναν δεν πρέπει να είμαστε επιτακτικοί, ούτε να του κουνάμε το δάχτυλο, ούτε να τον πιέζουμε, θα μπορούμε όμως να του εξηγήσουμε και πραγματικά η βοήθεια η δική σας είναι πολύτιμη». Αθηναγόρας: Ο χώρος της Εκκλησίας είναι χώρος ελευθερίας «Ο χώρος της Εκκλησίας είναι χώρος ελευθερίας και όχι χώρος που γίνονται αναγκαστικά πράγματα. Εμείς έχουμε την πειθώ για να αλλάξουμε κάποια πράγματα» σχολίασε ο Αθηναγόρας μιλώντας για την εμπλοκή της Εκκλησίας στην εκστρατεία εμβολιασμού. Ο Αθηναγόρας τόνισε ότι «συνήθως αυτοί που είναι αρνητικοί είναι πεισματικά αρνητικοί, όσα επιχειρήματα και αν τεθούν. Αλλά το ποσοστό αυτό σε σχέση με αυτούς που αμφιβάλλουν είναι μικρότερο». Σε σχέση με τους μητροπολίτες που επιμένουν στην αντιεμβολιαστική προπαγάνδα, ο Αθηναγόρας ξεκαθάρισε ότι «όταν η Ιερά Σύνοδος πάρει κάποιες αποφάσεις, όλοι τις εφαρμόζουν. Αν δεν τις εφαρμόσουν, υπάρχουν κάποιες επιπτώσεις». Ήδη κάποιοι μητροπολίτες έχουν επιβάλει πειθαρχικά μέτρα σε ιερείς - αρνητές του κορωνοϊού, όπως ο μητροπολίτης Νεαπόλεως και Σταυρουπόλεως Βαρνάβας που έθεσε σε προσωρινή αργία δύο ιερείς που έβγαλαν από την εκκλησία πιστούς που φορούσαν μάσκα. Πάντως, παρά τις προειδοποιήσεις της ΔΙΣ, κάποιοι μητροπολίτες επιμένουν να διαφοροποιούνται δημοσίως. Ο μητροπολίτης Κέρκυρας Νεκτάριος, ο οποίος είχε δικαστεί και αθωωθεί για συνειδητή παραβίαση της καραντίνας, υποστήριξε ότι «φτάσαμε στην εποχή να λαμβάνουμε εντολές περιορισμού της ελευθερίας μας και της βουλήσεώς μας, δώρα με τα οποία μας δημιούργησε ο Θεός».  "
avgi.gr,https://www.avgi.gr/politiki/390586_kaloyme-toys-polites-na-emboliastoyn-kinitro-i-zoi-kai-ohi-oi-kybernitikoi,ΠΟΛΙΤΙΚΗ, ΣΥΡΙΖΑ / Καλούμε τους πολίτες να εμβολιαστούν -Κίνητρο η ζωή και όχι οι κυβερνητικοί εκβιασμοί,2021-07-01T13:52:28+03:00,Αυγή Newsroom,"Ο ΣΥΡΙΖΑ καλεί όλους τους πολίτες «να αγνοήσουν την ακατανόητη επιλογή του κ. Μητσοτάκη να διχάζει ανάμεσα σε εμβολιασμένους και ανεμβολίαστους». «Τους καλούμε να εμβολιαστούν όχι υπό τους ανόητους εκβιασμούς ούτε για τα εξίσου ανόητα κίνητρα, αλλά γιατί το μεγαλύτερο κίνητρο είναι η ίδια τους η ζωή», υπογραμμίζει με ανακοίνωσή του ενώ επιτίθεται στην κυβέρνηση Μητσοτάκη για την ακραία διχαστική πολιτική που έχει επιλέξει. «Μέσα στον πανικό της για το μπάχαλο που έχει δημιουργήσει, η κυβέρνηση του κ. Μητσοτάκη συνεχίζει να επενδύει στον πιο βαθύ διχασμό των πολιτών», αναφέρει ο ΣΥΡΙΖΑ-ΠΣ και κατηγορεί την κυβέρνηση ότι «για ακόμη μία φορά φορτώνει την αποτυχία της στις πλάτες των πολιτών και της κοινωνίας», σημειώνοντας ότι «η ακραία διχαστική δήλωση του κ. Σκέρτσου είναι η στρατηγική του κ. Μητσοτάκη». Η αξιωματική αντιπολίτευση επισημαίνει ότι ο Κ. Μητσοτάκης ειδικότερα έχει αποφασίσει να διχάσει την ελληνική κοινωνία για να κρύψει τις τραγικές του αστοχίες και συγκεκριμένα: 1. Ότι στη μέση του καλοκαιριού το ποσοστό πλήρως εμβολιασμένων είναι κάτω του 40%, ενώ ο κ. Μητσοτάκης υποσχόταν 70% ως τον Ιούνιο. 2. Ότι ενώ όλος ο πλανήτης προειδοποιεί για τη μετάλλαξη 'Δέλτα', στην Ελλάδα μας λένε να πετάξουμε τις μάσκες και επιμένουν σε αντιφατικά μηνύματα εφησυχασμού. 3. Ότι εδώ και μήνες έστελνε μηνύματα εφησυχασμού δίνοντας ψεύτικη εικόνα με δημιουργική λογιστική και παραπλανητικούς αριθμούς εμβολιασμών, μόνο και μόνο για να δημιουργήσει εικονικό success story. 4. Ότι σκόρπισε δεκάδες εκατομμύρια δήθεν σε καμπάνια ενημέρωσης για τον εμβολιασμό, αλλά στην ουσία οικονομικού εκβιασμού Μέσων Ενημέρωσης για να αποθεώνουν τον ίδιο. 5. Ότι με τις παλινωδίες για το AstraZeneca και την χυδαία προσπάθεια εξαγοράς των νέων με πρόσχημα το εμβόλιο, καλλιέργησε μόνος του αμφιβολίες στους πολίτες και έδωσε τροφή στους αντιεμβολιαστές. 6. Ότι δεν έχει σχέδιο για την επανεκκίνηση της εστίασης και πετάει το μπαλάκι στους καταστηματάρχες και τους απειλεί. 7. Ότι επτά μήνες μετά την έλευση του εμβολίου, ακόμα δεν έχει λύσει το πρόβλημα εμβολιασμού των πολιτών με κινητικά προβλήματα. 8. Ότι ενάμισι χρόνο μετά την πανδημία, αντί να ενισχύσουν την πρωτοβάθμια φροντίδα, απαραίτητος όρος για την επιτάχυνση του εμβολιασμού και την αντιμετώπιση της πανδημίας, σχεδιάζουν την ιδιωτικοποίηση υπηρεσιών του ΕΣΥ». "
avgi.gr,https://www.avgi.gr/politiki/389672_i-dynami-toy-skoteinoy-epiheirimatos,ΠΟΛΙΤΙΚΗ, Η δύναμη του σκοτεινού επιχειρήματος,2021-06-19T14:35:00+03:00,Δημήτρης Σεβαστάκης,"Είναι συνηθισμένη και τα τελευταία χρόνια εκτεταμένη προπαγανδιστική τεχνική να κατηγοριοποιούνται οι διαφωνούντες πίσω από γεροκτισμένες απορριπτικές κατηγορίες. Αυτόματες και αυτονόητα «κακές». Ψεκασμένοι, αντιευρωπαίοι, αντιεμβολιαστές. Η μπάλα έχει πάρει και μερικούς διαπρεπείς επιστήμονες, από σημαντικά, μάλιστα, πανεπιστήμια του εξωτερικού, που απλώς έχουν διαφορετική επιστημονική προσέγγιση της πανδημίας. Το βασικό όμως δεν είναι η όποια άποψη ή η αντι-άποψη, όσο η μέριμνα ακύρωσης του διαφωνούντος. Όχι απάντησης στον ισχυρισμό του, αλλά ακύρωσης της προσωπικότητάς του. Παλιά τεχνική. Έξαρση αυτής της ποιότητας επιχειρηματολογία είχε υπάρξει και την περίοδο του «πρώτου εξαμήνου», όπου κάθε διαπραγματευτική φάση βαφτιζόταν αντιευρωπαϊκός δεισιδαιμονισμός ή συνωμοσία που κατέστρεφε την Ελλάδα. Αλλά και παλαιότερα, αντεθνικώς φρονούντες ήταν όλοι οι συνοδοιπόροι, οι επηρεαζόμενοι από τον κομμουνισμό ή την ΕΔΑΐτικη Αριστερά. Η μετατροπή της διαφορετικής άποψης σε ηθική κατηγορία είναι μορφή λογικής βίας. Συνηθισμένη όμως. Ποιο είναι το επιδιωκόμενο; Η ακύρωση του αντιπάλου, επομένως η νέκρωση κάθε επιχειρήματος, χωρίς να χρειάζεται να ασχοληθεί κανείς με την εσωτερική λογική του. Ό,τι λέει «αυτός» είναι κακό γιατί το λέει «αυτός». Πότε στην πολιτική σύγκρουση υπήρχε ορθολογικό επιχείρημα; Σχεδόν ποτέ. Απλώς τώρα έχει εξαρθεί το φαινόμενο. Φταίει το Twitter; Το Facebook; Εύκολη εξήγηση. Διευρύνεται η κατάχρηση, αφού πολλαπλασιάζονται οι «συγγραφείς» της. Υπάρχει ένα προετοιμασμένο κοινό που θέλει την καταγγελία, την ενοχοποίηση,το λιντσάρισμα. Ένα εκπαιδευμένο κοινό με έφεση στην κατακρήμνιση. Επομένως τα υβριστικά, ακυρωτικά τεχνάσματα, οι προσβολές της προσωπικότητας ή της ηθικής εκκίνησης του άλλου έχουν εύφορο έδαφος. Η επέκταση σε όλες τις σφαίρες του πολιτικού βίου αυτού του μοντέλου επιχειρήματος («ψεκασμένοι» κ.λπ.) αφορά και στην αποδυνάμωση της πολιτικής ως παραγωγού. Η πολιτική περιθωριοποιείται όχι από την οικονομία (όπως συχνά λέγεται) αλλά από την ίδια την αντιληπτική συγκρότηση των υποκειμένων. Από την αρχιτεκτονική των ιεραρχήσεών τους. Η οικονομία άλλωστε είναι μορφή πολιτικής, δεν είναι εξωπολιτικό πεδίο. Οικονομία δεν είναι ο κερδοφόρος φορμαλισμός, δεν είναι η ταμιακή χρησιμοθηρία. Ούτε η ηττοπαθής παρακολούθηση των αναγκών. Ποιων αναγκών; Οι ανάγκες είναι πολιτιστικά αρθρώσιμες. Ο πυρήνας των μαζικών παραδοχών είναι το πρόβλημα. Γιατί να ασχοληθεί η Αριστερά με τις πρακτικές πονηρού φανατισμού των αντιπάλων της; Γιατί να αναλυθεί μια προπαγανδιστική τεχνική τόσο παλιά, συνηθισμένη όσο και ιστορικά εντοπίσιμη; Γιατί πιάνει. Γιατί έχει εύρος εφαρμογών. Γιατί συμβαίνει αυτό που προανέφερα: εύφορο (πολιτιστικά) έδαφος τροφοδοτεί και κάνει λειτουργική αυτή τη μορφή επιχειρηματολογίας. Το δυσεξήγητο είναι ότι πολλά χρόνια, υποτίθεται, βελτίωσης των εκπαιδευτικών ποιοτήτων (πιο πολλοί οι μορφωμένοι, πιο άμεσα πληροφορημένοι πολίτες), επίσης μετά από πολλά χρόνια διεύρυνσης των μέσων διάδοσης της υψηλής τέχνης (εύκολη πρόσβαση σε κινηματογραφικά έργα, σε λογοτεχνικά κείμενα, σε θεατρικά γεγονότα, σε σημαντική ζωγραφική κ.λπ.), φαίνεται ότι έχουν πενιχρά πολιτιστικά αποτελέσματα, ρηχά αισθητικά θεωρησιακά αποτυπώματα. Μόρφωση και συγχρόνως έλλειψη καλλιέργειας. Γίνεται; Όπως η ολιγομάθεια δεν οδηγεί απαραίτητα στην τραχύτητα και τον μπρουταλισμό, έτσι και η πολυμάθεια δεν οδηγεί απαραίτητα στον εξευγενισμό. Δυστυχώς, τα νέφη, οι υπόρρητες ζώνες κακού και βίας διατρέχουν πολλές σφαίρες. Τα μέτωπα είναι -κατά τη γνώμη μου- προς αυτή την κατεύθυνση, το ερευνητικό ενδιαφέρον είναι στις απίστευτες αντιφάσεις που, εντέλει, παγιώνουν και την αισχρή πολιτική συμπεριφορά, αλλά και τη δύναμη του σκοτεινού επιχειρήματος.  "
avgi.gr,https://www.avgi.gr/politiki/389440_xestokarisma-kai-i-dikaiosi,ΠΟΛΙΤΙΚΗ, Το ξεστοκάρισμα και η δικαίωση,2021-06-16T09:25:00+03:00,Πέτρος Κατσάκος,"Είναι που τους είχε ενοχλήσει η λέξη “ξεστοκάρισμα” και είχαν πέσει να φάνε και τον Τσίπρα και όποιον εξέφραζε επιφυλάξεις για τον τρόπο με τον οποίο η κυβέρνηση διαχειριζόταν τη χρήση του εμβολίου της AstraZeneca. Τότε μας έλεγαν αντιεμβολιαστές και ψεκασμένους και ήταν έτοιμοι να μας ρίξουν στην πυρά. Φώναζαν όσο πιο δυνατά μπορούσαν από τις φιλικές τους συχνότητες ώστε να μην ακούγονται οι ενστάσεις και τα ερωτήματα. Και κυρίως για να μείνουν εκτός συζήτησης τα χαμηλά ποσοστά των εμβολιασμένων πολιτών. Και τώρα, που εμμέσως παραδέχονται ότι όντως ήταν ξεστοκάρισμα; Και τώρα, που αποδεικνύεται ότι είχε δίκιο ο Τσίπρας; Τώρα πού κρύφτηκαν όλοι αυτοί και άφησαν μόνο του τον Πορτοσάλτε να μαζέψει τη λάσπη τους; Γιατί μόνο ο σχολιαστής του ΣΚΑΪ είχε το θάρρος να παραδεχτεί ότι η κυβέρνηση δικαίωσε τελικά τον Τσίπρα, ο οποίος είχε σχολιάσει την απόφαση τότε της επιτροπής ότι οι ηλικίες 30 με 40 θα κάνουν αναγκαστικά μόνο το εμβόλιο της AstraZeneca. «Ότι θα ερχόταν η κυβέρνηση να δικαιώσει και τον Τσίπρα που είπε για ξεστοκάρισμα. Τι άλλο να γίνει;» επισήμανε χαρακτηριστικά ο  Άρης Πορτοσάλτε παραδεχόμενος το αλαλούμ και την αναστάτωση που έχει προκαλέσει η ίδια η κυβέρνηση Μητσοτάκη με τις αλλοπρόσαλλες αποφάσεις της. Αποφάσεις που ενισχύουν τους φόβους και την επιφυλακτικότητα των πολιτών την ώρα που θα έπρεπε να εντείνονται οι προσπάθειες για την αύξηση των εμβολιασμών. Για ακόμα μια φορά η κυβέρνηση εμφανίζεται ανίκανη να προχωρήσει σε μια ουσιαστική στήριξη της αναγκαιότητας του εμβολιασμού και με τις παλινωδίες της είναι αυτή που υπονομεύει μια προσπάθεια που θα έπρεπε να στηρίζεται και επιστημονικά, και επικοινωνιακά. Μόνο που γι’ αυτή την κυβέρνηση η επικοινωνία αρχίζει και τελειώνει στο προφίλ του Κυριάκου Μητσοτάκη. Και ως εκεί.  "
avgi.gr,https://www.avgi.gr/diethni/383582_diadilosi-kata-ton-metron-gia-tin-pandimia-sti-stoytgardi,ΔΙΕΘΝΗ, Γερμανία / Διαδήλωση κατά των μέτρων για την πανδημία στη Στουτγάρδη,2021-04-03T20:20:04+03:00,Αυγή Newsroom,"Χιλιάδες άνθρωποι συγκεντρώθηκαν σήμερα στη Στουτγάρδη για να διαμαρτυρηθούν για τα μέτρα, την ώρα που αναζωπυρώνεται στη Γερμανία η συζήτηση για την ενίσχυση των περιορισμών, λόγω του τρίτου κύματος της πανδημίας. Αρκετές χιλιάδες διαδηλωτές, οι περισσότεροι χωρίς να φορούν μάσκες, έφτασαν το απόγευμα σε μια πλατεία, στα βορειοανατολικά προάστια της πόλης, αφού έκαναν προηγουμένως πορεία από το κέντρο της. Οι συμμετέχοντες «αγνόησαν» τις επανειλημμένες εκκλήσεις των αρχών να τηρήσουν τα μέτρα, όπως να φορέσουν τις μάσκες τους και να κρατούν αποστάσεις, ανέφερε η αστυνομία σε μια ανακοίνωσή της. Ωστόσο, δεν σημειώθηκαν σοβαρά επεισόδια. Οι υποστηρικτές αυτού του κινήματος, του αποκαλούμενου Querdenken («Αντικομφορμιστικό»), διαφωνούν με τα μέτρα που έχουν λάβει οι αρχές για να περιορίσουν την εξάπλωση του νέου κορονοϊού και διαδηλώνουν τακτικά στη Γερμανία από την έναρξη της πανδημίας. Στους κόλπους του Querdenken συγκεντρώνονται ακροδεξιοί, ακροαριστεροί, συνωμοσιολόγοι, αντιεμβολιαστές και άλλοι. Στις 20 Μαρτίου, περίπου 20.000 άνθρωποι διαδήλωσαν στο Κάσελ, όπου σημειώθηκαν συγκρούσεις με την αστυνομία και συλλήψεις. Στη Στουτγάρδη οι συγκεντρωμένοι κρατούσαν πανό με τα οποία ζητούσαν να τερματιστεί «η δικτατορία της Covid”. «Τα μέτρα είναι υπερβολικά», είπε μια γυναίκα, η Έβελιν, η οποία ζήτησε «να αρθεί το λοκντάουν» και είπε ότι «δεν πιστεύει» τα επίσημα στοιχεία που ανακοινώνει η κυβέρνηση όσον αφορά τον αριθμό των μολύνσεων. «Είμαι κατά του υποχρεωτικού εμβολιασμού», είπε από την πλευρά του ένας διαδηλωτής, ο Ράινερ."
avgi.gr,https://www.avgi.gr/diethni/382415_diadiloseis-kata-ton-perioristikon-metron-kai-tarahes-sto-kasel,ΔΙΕΘΝΗ, Γερμανία / Διαδηλώσεις κατά των περιοριστικών μέτρων και ταραχές στο Κάσελ,2021-03-20T19:37:00+02:00,Αυγή Newsroom,"Συγκρούσεις ξέσπασαν σήμερα μεταξύ αστυνομικών και διαδηλωτών που διαμαρτύρονταν για τα μέτρα κατά της πανδημίας στο Κάσελ, στην κεντρική Γερμανία, σε μια από τις μεγαλύτερες συγκεντρώσεις που έχουν οργανωθεί από τις αρχές του έτους στη χώρα. Ένας εκπρόσωπος της τοπικής αστυνομίας είπε ότι στη διαδήλωση μετείχαν 15-20.000 άνθρωποι. Οι ταραχές ξεκίνησαν όταν οι συγκεντρωμένοι, οι οποίοι βρέθηκαν στην πλατεία Φρίντριχσπλατς, χωρίς προστατευτικές μάσκες και χωρίς να τηρούν τις αποστάσεις, επιχείρησαν να σπάσουν τον αστυνομικό κλοιό για να ενωθούν με μια άλλη ομάδα διαδηλωτών. Οι δυνάμεις ασφαλείας προσπάθησαν να διαλύσουν το πλήθος χρησιμοποιώντας σπρέι πιπεριού, ανέφερε ένας δημοσιογράφος του Γαλλικού Πρακτορείου. Σε άλλες περιοχές της πόλης, οι αστυνομικοί έκαναν χρήση των γκλομπ τους και εκτόξευσαν νερό υπό πίεση εναντίον διαδηλωτών που προσπαθούσαν να σπάσουν τον κλοιό και πέταγαν εναντίον τους μπουκάλια. Σημειώθηκαν επίσης συγκρούσεις με αντιδιαδηλωτές, όταν οι διαμαρτυρόμενοι για τα μέτρα ξεκίνησαν να αποχωρούν από τα σημεία όπου τους είχε επιτραπεί να συγκεντρωθούν, στους δρόμους του Κάσελ. Η αστυνομία κατηγόρησε τους συγκεντρωμένους για «επανειλημμένες επιθέσεις» εναντίον εργαζομένων στις υπηρεσίες επειγόντων περιστατικών. «Δεν θα ανεχθούμε τέτοιες επιθέσεις» τόνισαν οι αρχές, που διέλυσαν πρόωρα τη συγκέντρωση στη Φρίντριχσπλατς επειδή δεν τηρούνταν οι υγειονομικοί κανονισμοί. Η κινητοποίηση αυτή οργανώθηκε από το κίνημα Querdenker («Αντικομφορμιστικό») το οποίο από τις αρχές της πανδημίας έχει πραγματοποιήσει πολλές μεγάλες διαδηλώσεις κατά των μέτρων στη Γερμανία. Στους κόλπους του συγκεντρώνει ένα ετερόκλητο πλήθος από ακροαριστερούς, ακροδεξιούς, αντιεμβολιαστές και συνωμοσιολόγους. Στο Κάσελ, ορισμένοι διαδηλωτές κρατούσαν πλακάτ με τα συνθήματα: «Βάλτε τέλος στην καραντίνα» και «Αντάρτες του Κορόνα». Παράλληλα, η αστυνομία διέλυσε μια μικρή συγκέντρωση 150 ανθρώπων στην Πύλη του Βρανδεμβούργου, στην καρδιά του Βερολίνου, γιατί δεν τηρούνταν οι κανονισμοί, όπως μεταδίδει το πρακτορείο Sputnik επικαλούμενο την τοπική αστυνομία. Ορισμένοι από τους διαδηλωτές κατευθύνθηκαν κατόπιν στο Πάρκο Τιργκάρτεν και άλλοι προς το κτίριο του Ράισταγκ. Περίπου 300 άνθρωποι συμμετείχαν εξάλλου σε μια άλλη συγκέντρωση στην Αλεξάντερπλατς. Στη γειτονική Ελβετία, χιλιάδες άνθρωποι διαδήλωσαν σήμερα στην πόλη Λίσταλ ζητώντας επίσης να αρθούν τα περιοριστικά μέτρα. Στη Λιθουανία, περισσότεροι από 100 άνθρωποι συγκεντρώθηκαν στην Πλατεία του Καθεδρικού, στο Βίλνιους και κάποιοι από αυτούς δεν φορούσαν μάσκες, ούτε τηρούσαν τις αποστάσεις, μετέδωσε η ειδησεογραφική ιστοσελίδα LRT.l"
avgi.gr,https://www.avgi.gr/gallery/podcasts/378027_i-mintiaki-propagandistiki-kyriarhia-mitsotaki-apotelei-parelthon,,,,,
avgi.gr,https://www.avgi.gr/diethni/374354_i-tarifa-toy-emboliasmoy,ΔΙΕΘΝΗ, Η ταρίφα του εμβολιασμού,2020-12-14T07:20:00+02:00,Στρατής Αγγελής,"Την ημέρα που η βρετανική αρμόδια αρχή έδινε την άδεια για την κυκλοφορία του εμβολίου της Pfizer / BioNTech με την επίκληση της έκτακτης ανάγκης, οι Ηνωμένες Πολιτείες ζούσαν το χειρότερο 24ωρο της υγειονομικής κρίσης (πάνω από 2.800 νεκροί και περισσότερα από 200.000 διαπιστωμένα κρούσματα). Το αμερικανικό Κέντρο Ελέγχου και Πρόληψης Επιδημιών (CDC) προειδοποίησε ότι μέχρι τον Φεβρουάριο οι νεκροί από κορωνοϊό στη χώρα θα έφταναν τις 450.000, δηλαδή θα ξεπερνούσαν τις αμερικανικές απώλειες στον Β’ Παγκόσμιο Πόλεμο (420.000 νεκροί) ή επτά φορές τις απώλειες στο Βιετνάμ (60.000 νεκροί).  Όμως ο απερχόμενος Πρόεδρος Ντόναλντ Τραμπ παρέθεσε ακόμα μια δεξίωση στον Λευκό Οίκο, όπου περίσσεψαν τα χριστουγεννιάτικα στολίδια και έλειψαν (ως συνήθως) οι μάσκες και οι αποστάσεις. Οι κομματικοί φίλοι του Τραμπ που πήγαν στην «υπέροχη δεξίωση» (και ανέβασαν βίντεο στα κοινωνικά δίκτυα) προφανώς φοβούνται λιγότερο ή πιστεύουν ότι έχουν τα μέσα (χρήμα και γνωριμίες) για να βγουν ζωντανοί από την περιπέτεια... Ο Τζο Μπάιντεν και το επιτελείο του, που θα αναλάβουν την εξουσία στις 20 Ιανουαρίου, δεν αντιμετωπίζουν την πανδημία όπως ο Τραμπ. Ελπίζουν ότι θα τιθασεύσουν σταδιακά τον ιό με περιοριστικά μέτρα και με τα εμβόλια. Σχεδιάζουν να εμβολιάσουν σε πρώτη φάση 20 εκατομμύρια Αμερικανούς και Αμερικανίδες από τα 330 εκατομμύρια του πληθυσμού.  Όμως θα βρεθούν αντιμέτωποι με μια σειρά από προβλήματα. Πρώτον, το ισχυρό αντιεμβολιαστικό κίνημα στις ΗΠΑ. Δεύτερον, το γεγονός ότι η πανδημία και οι κυβερνητικοί χειρισμοί αναδείχθηκαν προεκλογικά σε πολιτικό ζήτημα, με το ρεπουμπλικανικό στρατόπεδο να αρνείται τις διαστάσεις της κρίσης και την ανάγκη καθολικότητας των μέτρων. Πολιτικοί αναλυτές στις ΗΠΑ προεξοφλούν μαζική, ίσως και οργανωμένη αντίδραση από φανατικούς οπαδούς του τραμπισμού καθώς και από Ρεπουμπλικανούς κυβερνήτες που θα αρνηθούν να επιβάλουν μέτρα στις πολιτείες τους και θα σιγοντάρουν τους αντιεμβολιαστές. Μια πρόγευση έδωσε ο... σερίφης της κομητείας Ρίβερσαϊντ της Καλιφόρνιας που σήκωσε μπαϊράκι και διακήρυξε ότι δεν πρόκειται να συλλάβει παραβάτες του τοπικού lockdοwn, ούτε να τους επιβάλει πρόστιμα. Καθώς 4 στους 10 Αμερικανούς και Αμερικανίδες λένε ότι δεν πρόκειται να κάνουν το εμβόλιο (42% σύμφωνα με έρευνα του Ινστιτούτου Gallup), αναζητούνται... έξυπνες λύσεις για να γίνουν «ελκυστικά» τα εμβολιαστικά κέντρα και να επιτευχθεί ανοσία της αγέλης της τάξης του 70%-80% του πληθυσμού. Το κρίσιμο μέγεθος θα μπορούσε να διαμορφωθεί εάν οι πολίτες πληρώνονταν για να κάνουν το εμβόλιο, πρότεινε ο οικονομολόγος και νομικός Ρόμπερτ Λίταν, ο οποίος έχει διατελέσει σύμβουλος του πρώην Προέδρου Μπιλ Κλίντον και εμφανίζεται να διεκδικεί παρόμοιο ρόλο στην κυβέρνηση Μπάιντεν. Είναι προφανές ότι η ιδέα του εμβολίου επί πληρωμή έχει ως στόχο να... δελεάσει τους φτωχότερους. Ο Λίταν πρότεινε 1.000 δολάρια το κεφάλι. Προσοχή όμως, όχι όλο το ποσό εφάπαξ, αλλά 200 δολάρια με τη χορήγηση του εμβολίου και τα υπόλοιπα 800 όταν θα έχει εμβολιαστεί το 70% του πληθυσμού. Υπολόγισε το συνολικό κόστος αυτού του προγράμματος σε 265 δισεκατομμύρια δολάρια! Μικρό το κόστος, είπε ο Λίταν, μπροστά στα 16 τρισεκατομμύρια δολάρια που υπολογίζεται ότι θα στοιχίσει συνολικά η πανδημία.  Όσο πιο γρήγορα επιστρέψει η οικονομία στην κανονικότητα τόσο μικρότερη θα είναι η ζημιά.  Άσε που τα χρήματα αυτά θα τονώσουν την πραγματική οικονομία... Την ιδέα υιοθέτησαν και πολιτικοί.  Όπως ο Δημοκρατικός πρώην υποψήφιος για τον Λευκό Οίκο Τζον Ντέλανι, ο οποίος πρότεινε να ανεβεί η... ταρίφα στα 1.500 δολάρια το κεφάλι. Ακολούθησε ακόμα ένας Δημοκρατικός πρώην επίδοξος Πρόεδρος, ο  Άντριου Γιανγκ.  Έπεται συνέχεια...  "
avgi.gr,https://www.avgi.gr/diethni/373605_perissotera-apo-65-ekatommyria-kroysmata-pagkosmios,ΔΙΕΘΝΗ, Κορωνοϊός / Περισσότερα από 65 εκατομμύρια κρούσματα παγκοσμίως,2020-12-05T08:51:51+02:00,Αυγή Newsroom,"Η πανδημία του κορωνοϊού, που έχει μολύνει περισσότερους από 65 εκατομμύρια ανθρώπους παγκοσμίως και έχει προκαλέσει τον θάνατο περισσότερου από 1,5 εκατομμυρίου, έχει αρχίσει να επιταχύνεται και πάλι σε ένα μέρος του κόσμου, κάτι που όμως δεν εμπόδισε κάποιες χώρες, όπως η Βρετανία, να είναι πιο αισιόδοξες χάρη στα νέα για τα εμβόλια κατά της covid-19. Οι υγειονομικές αρχές της Βρετανίας εκτίμησαν χθες Παρασκευή “πιθανή” μια σημαντική υποχώρηση της πανδημίας “ως την άνοιξη” χάρη στον εμβολιασμό, καλώντας ωστόσο τους πολίτες να προετοιμαστούν για μια νέα άνοδο των κρουσμάτων μετά τα Χριστούγεννα. Η χώρα της Ευρώπης με τους περισσότερους νεκρούς από την πανδημία (περισσότεροι από 60.000), η Βρετανία έγινε αυτή την εβδομάδα η πρώτη δυτική χώρα που ενέκρινε για χρήση ένα εμβόλιο κατά της covid-19, αυτό των εταιρειών Pfizer και BioNTech. Τα πρώτα εμβόλια αναμένεται να γίνουν την επόμενη εβδομάδα. Ακολούθησε χθες Παρασκευή το Μπαχρέιν, το οποίο επίσης έδωσε άδεια χρήσης στο ίδιο εμβόλιο. Η covid-19 έχει προκαλέσει μέχρι στιγμής τον θάνατο 1.507. 480 ανθρώπων σε σύνολο 65,2 εκατομμυρίων κρουσμάτων, σύμφωνα με χθεσινό απολογισμό του AFP. Από τις 24 Νοεμβρίου καταγράφονταν κάθε ημέρα περισσότεροι από 10.000 νέοι θάνατοι παγκοσμίως (12.658 την Πέμπτη), το μεγαλύτερο ποσοστό που έχει καταγραφεί μέχρι στιγμής. Ο Καναδάς πέρασε χθες το όριο των 400.000 κρουσμάτων, μόλις δύο εβδομάδες αφού πέρασε το όριο των 300.000 κρουσμάτων, σηματοδοτώντας την επιτάχυνση της εξάπλωσης της πανδημίας στη χώρα. Με την άφιξη των εμβολίων “αρχίζουμε να βλέπουμε το τέλος της πανδημίας”, εκτίμησε χθες ο γενικός διευθυντής του Παγκόσμιου Οργανισμού Υγείας (ΠΟΥ) Τέντρος Αντανόμ Γκεμπρεεσούς στη διάρκεια συνόδου κορυφής του ΟΗΕ για την πανδημία. Όμως “δεν μπορούμε απλώς να δεχθούμε έναν κόσμο στον οποίο οι φτωχοί και οι περιθωριοποιημένοι θα ποδοπατηθούν από τους πλούσιους και τους ισχυρούς στον δρόμο για τα εμβόλια”, τόνισε ο Τέντρος. Οι Γάλλοι αντιεμβολιαστές; Στη Γαλλία, με 54.140 νεκρούς από τον κορονοϊό, όσο πλησιάζει ο εμβολιασμός κατά της covid-19 που σχεδιάζεται για τον Ιανουάριο, τόσο λιγότεροι Γάλλοι φαίνονται διατεθειμένοι να εμβολιαστούν: μόνο οι μισοί σκοπεύουν να το κάνουν, έναντι των δύο τρίτων τον Ιούλιο, σύμφωνα με το Sante Publique France (SpF). Οι γαλλικές αρχές έχουν ανακοινώσει ότι ο εμβολιασμός θα είναι δωρεάν, με την εκστρατεία να ξεκινά τον Ιανουάριο για τους ηλικιωμένους που ζουν σε οίκους ευγηρίας και θα συνεχιστεί τον Φεβρουάριο με τους ευάλωτους ανθρώπους και στη συνέχεια την άνοιξη για τον υπόλοιπο πληθυσμό. Αντίστοιχη στρατηγική έχει ανακοινώσει και η Ισπανία, η οποία ελπίζει να εμβολιάσει 15 με 20 εκατομμύρια ανθρώπους, σε σύνολο 47 εκατομμυρίων, ως τον Μάιο ή τον Ιούνιο. “Θα μπορούμε να ξεκινήσουμε την εκστρατεία του εμβολιασμού στις αρχές Ιανουαρίου”, δήλωσε ο Σαλβαδόρ Ίγια, ο Ισπανός υπουργός Υγείας. Η κατάσταση στη χώρα –μία από τις πλέον πληγείσες από την πανδημία στην Ευρώπη-- έχει βελτιωθεί τις τελευταίες ημέρες, όμως η περιφερειακή κυβέρνηση της Μαδρίτης αποφάσισε να ακυρώσει τις καθιερωμένες εκδηλώσεις για την παραμονή της Πρωτοχρονιάς στο κέντρο της ισπανικής πρωτεύουσας. Σκι με περιορισμούς στην Ελβετία Η κατάσταση στην υπόλοιπη Ευρώπη είναι συγκεχυμένη. Αριθμός ρεκόρ 993 νεκρών σε διάστημα 24 ωρών καταγράφηκε την Πέμπτη στην Ιταλία. Η κυβέρνηση της χώρας αυστηροποίησε τους κανόνες για μετακίνηση στο εσωτερικό της χώρας ενόψει των Χριστουγέννων. Στην Τσεχία τα καταστήματα, τα εστιατόρια και τα μουσεία άνοιξαν ξανά. Στην Ελβετία οι πολίτες θα μπορέσουν να πάνε για σκι τα Χριστούγεννα, όμως με περιορισμούς στη χωρητικότητα των κλειστών μέσων μεταφοράς, όπως τα τρένα, ενώ υποχρεωτική θα είναι η χρήση μάσκας, όπως ανακοίνωσε χθες η κυβέρνηση, έπειτα από τις πιέσεις της Γαλλίας, της Ιταλίας και της Γερμανίας όπου τα χιονοδρομικά κέντρα θα παραμείνουν κλειστά. Άνοδος μετά τη Γιορτή των Ευχαριστιών Στην άλλη πλευρά του Ατλαντικού η κατάσταση κάθε άλλο παρά βελτιώνεται. Στις ΗΠΑ, όπου έχει καταγραφεί ο μεγαλύτερος αριθμός νεκρών από κορονοϊό, με περισσότερους από 278.000 θανάτους, τα ταξίδια που έκαναν οι Αμερικανοί την προηγούμενη εβδομάδα για τη Γιορτή των Ευχαριστιών κινδυνεύουν να προκαλέσουν “μια άνοδο που θα προστεθεί στην άνοδο” των κρουσμάτων, προειδοποίησε ο επιδημιολόγος Άντονι Φάουτσι. Οι ΗΠΑ κατέγραψαν χθες για δεύτερη συνεχή ημέρα αριθμό ρεκόρ νέων μολύνσεων, με 225.201 νέα κρούσματα, σύμφωνα με το πανεπιστήμιο Τζονς Χόπκινς. Στη Βραζιλία τα εμπορικά κέντρα του Ρίο ντε Ζανέιρο θα παραμείνουν ανοικτά 24 ώρες το 24ωρο προκειμένου να αποφευχθεί ο συνωστισμός για τις αγορές των Χριστουγέννων. Όμως η ανακοίνωση αυτή έρχεται σε αντίθεση με τις συστάσεις των ειδικών που ζητούν την επιβολή νέων περιορισμών λόγω της ανησυχητικής αύξησης του αριθμού των νέων κρουσμάτων και των θανάτων λόγω covid-19 στη χώρα τις τελευταίες εβδομάδες."
avgi.gr,https://www.avgi.gr/politiki/365017_sta-parke-tis-mayris-yperifaneias,ΠΟΛΙΤΙΚΗ, Στα παρκέ της Μαύρης Υπερηφάνειας,2020-08-31T17:45:00+03:00,Αυγή Newsroom,"Του Δημήτρη Καραμάνη Οι ρίζες Είναι μακρύς ο κατάλογος με τα είδωλα της μαύρης κοινότητας των ΗΠΑ που ήταν και είναι κάτι παραπάνω από αθλητές. O Τζέσε  Όουενς στο ναζιστικό Βερολίνο του ’36. Ο Τζον Κάρλος και ο Τόμι Σμιθ με τις υψωμένες γροθιές στο Μεξικό του ’68. Ο Μοχάμεντ Αλί με την αντίθεσή του στον πόλεμο του Βιετνάμ. Ο Μπιλ Ράσελ και το πρώτο μποϊκοτάζ μαύρων αθλητών στην ιστορία του ΝΒΑ. Ο Καρίμ Αμπντούλ - Τζαμπάρ στο πλευρό του Μάρτιν Λούθερ Κίνγκ. Ο Κόλιν Κάπερνικ που πριν τέσσερα χρόνια αρνήθηκε να σταθεί προσοχή στον εθνικό ύμνο «εγκαινιάζοντας» έτσι το νέο ρεύμα κοινωνικού ακτιβισμού στον αμερικανικό επαγγελματικό αθλητισμό. Το γεγονός Αυτό που συνέβη την Τετάρτη στο ΝΒΑ είναι πρωτοφανές. Δεν ήταν ένας αθλητής, αλλά μια ολόκληρη ομάδα η οποία για πρώτη φορά στα χρονικά αρνήθηκε να κατέβει σε επίσημο αγώνα διαμαρτυρόμενη για την αστυνομική βία και τον ρατσισμό. Αυτή η ομάδα ήταν οι Μιλγουόκι Μπακς των δύο συμπατριωτών μας: του Γιάννη και του Θανάση Αντετοκούνμπο. Των ανθρώπων που και η δική τους πατρίδα δεν έχει κανέναν λόγο να αισθάνεται υπερήφανη για όσα τους ανάγκασε να περάσουν μέχρι την ενηλικίωσή τους. Οι Μπακς είναι η ομάδα της πολιτείας του Ουισκόνσιν, που βρίσκεται αυτές τις μέρες στο επίκεντρο της φυλετικής και κοινωνικής σύγκρουσης στις ΗΠΑ. Η αιτία είναι η απόπειρα δολοφονίας του 29χρονου Τζέικομπ Μπλέικ από τον αστυνομικό Ράστεν Σάσκι με επτά σφαίρες στην πλάτη μπροστά στα μάτια των παιδιών του στην πόλη Κενόσα του Ουισκόνσιν. Μετά την αρχική αμηχανία από την -απροειδοποίητη- ενέργεια των Μπακς, οι αντίπαλοί τους στον αγώνα Ορλάντο Μάτζικ αρνήθηκαν να δεχθούν τη νίκη άνευ αγώνα και δήλωσαν ότι απέχουν και αυτοί. Στη συνέχεια, άλλες τέσσερις ομάδες που θα έπαιζαν αγώνες στη διάρκεια της ημέρας πήραν την ίδια απόφαση, για να τους ακολουθήσουν εντέλει όλες οι ομάδες που αγωνίζονται αυτή την περίοδο στα πλέι οφ του NBA. Η διοίκηση του NBA, βλέποντας αυτό το κύμα, επέλεξε -σεβόμενη την απόφαση των αθλητών αλλά και για να μην αναγκαστεί να επιβάλει κυρώσεις- να ανακοινώσει την αναβολή όλων των αγώνων μέχρι νεοτέρας. Μέσα στις επόμενες ώρες, το παράδειγμα των αθλητών του ΝΒΑ ακολούθησαν οι αθλήτριες του WΝΒΑ και οι παίκτες των ομάδων του MLB (μπέιζμπολ) και του MLS (ποδόσφαιρο) που είχαν προγραμματισμένους αγώνες την ίδια μέρα, οι περισσότερες ομάδες του NFL (αμερικάνικο football) ακύρωσαν τις προπονήσεις τους, ενώ και η τενίστρια Ναόμι Οζάκα αποσύρθηκε από τον ημιτελικό στον οποίο θα αγωνιζόταν στη Νέα Υόρκη. Η αιτία Η φυλετική βία στις ΗΠΑ του Τραμπ είναι σκληρή και απροσχημάτιστη πια. Λίγες ώρες μετά το περιστατικό με τον Τζέικομπ Μπλέικ, o 17χρονος Κάιλ Ρίτενχαουζ πήρε ένα αυτόματο και κατέβηκε στους δρόμους της Κενόσα με αποτέλεσμα να σκοτώσει δύο διαδηλωτές και να τραυματίσει ακόμα έναν. Στο -ενδεικτικό για τη γενικότερη στάση της αστυνομίας- σχόλιό του για το γεγονός, ο αρχηγός της τοπικής αστυνομίας δήλωσε ότι αυτό δεν θα συνέβαινε αν οι διαδηλωτές είχαν σεβαστεί την απαγόρευση κυκλοφορίας και έμεναν σπίτια τους. Ενώ συνέβαιναν όλα αυτά, βρισκόταν σε εξέλιξη το συνέδριο του Ρεπουμπλικανικού Κόμματος για την (τυπική) ανάδειξη του Ντόναλντ Τραμπ ως εκ νέου υποψηφίου για τις προεδρικές εκλογές του Νοεμβρίου. Σε μια χώρα που μαστίζεται από κοινωνικές συγκρούσεις, μετρά 180.000 θύματα από τον κορωνοϊό και 25 εκατομμύρια νέους άνεργους μέσα στο τελευταίο τρίμηνο, οι ομιλίες στο συνέδριο αφορούσαν τον νόμο και την τάξη, τις αξίες τής θρησκείας και της οικογένειας, τις θεωρίες συνωμοσίας για την πανδημία, την επίθεση στις ελίτ των επιστημόνων και των liberals και φυσικά την αποθέωση του δήθεν οικονομικού θαύματος του Τραμπ. Η  Ένωση Ο ακτιβισμός των παικτών του ΝΒΑ δεν έγινε «μόδα» σε ένα βράδυ. Η NBPA, η  Ένωση Παικτών του ΝΒΑ, είναι ένα πανίσχυρο σωματείο, το οποίο έχει καταφέρει την τελευταία δεκαετία να αποκτήσει μεγάλη ισχύ έναντι των ιδιοκτητών των τριάντα ομάδων της λίγκας. Είναι σημαντικό ότι, με απαρχή τις διαπραγματεύσεις για τις συλλογικές συμβάσεις εργασίας, οι προεξέχουσες μορφές της λίγκας ανέλαβαν θέσεις ευθύνης για να εκπροσωπήσουν το σύνολο των παικτών. Αυτό είναι κάτι που ιστορικά δεν συμβαίνει σε τόσο εκτεταμένο βαθμό, καθώς οι ενώσεις παικτών στα επαγγελματικά αθλήματα ανά τον κόσμο είτε αποτελούνται από λίγους δραστήριους αθλητές που δεν είναι από τις πλέον αναγνωρίσιμες φιγούρες ή από σταρ - βιτρίνες σε ενώσεις παικτών που απλά συναινούν σε ό,τι αποφασίζει ο εκάστοτε εργοδότης / ιδιοκτήτης / διοργάνωση. Για το ΝΒΑ, το πιο χαρακτηριστικό παράδειγμα είναι η περίπτωση του -κορυφαίου μπασκετμπολίστα στον κόσμο- Λεμπρόν Τζέιμς. Ο Τζέιμς στο δεύτερο μισό της καριέρας του (διανύει τη 17η σεζόν του) έχει γίνει υπόδειγμα αθλητή - ακτιβιστή, με ισχυρή παρουσία στις διαπραγματεύσεις με τους ιδιοκτήτες του ΝΒΑ ως αντιπρόεδρος της  Ένωσης Παικτών από το 2015 έως το 2019, με διαρκείς παρεμβάσεις για ζητήματα που αφορούν τις φυλετικές και κοινωνικές ανισότητες, με έμπρακτες ενέργειες στήριξης της μαύρης κοινότητας (με πιο σπουδαία την ίδρυση σχολείου στο Άκρον, τον τόπο καταγωγής του) και φυσικά με την ανοιχτή, δημόσια σύγκρουσή του με τον Τραμπ. Είναι λοιπόν πολύ λογικό οι γενιές των νέων αθλητών που μεγάλωσαν με ίνδαλμά τους αυτόν τον αθλητή και άνθρωπο να εμπνέονται από τη στάση του.  Έτσι λοιπόν σήμερα στο ΝΒΑ οι νεότεροι σταρ του αθλήματος δεν διστάζουν να πάρουν θέση σε μια σειρά από κοινωνικά ζητήματα σε μια λίγκα που, λόγω του παραδείγματος του Τζέιμς και άλλων σπουδαίων αθλητών, όπως ο Στεφ Κάρι, ο Καρμέλο  Άντονι, ο Ντουέιν Γουέιντ, ο Κρις Πολ και άλλοι, είναι πολύ πιο ανεκτική όσον αφορά την ελευθερία έκφρασης των παικτών της. Πολλοί από τους παίκτες τού ΝΒΑ βρέθηκαν στις διαδηλώσεις ανά τις ΗΠΑ μετά τη δολοφονία του Τζορτζ Φλόιντ τον περασμένο Ιούνιο. Εργάστηκαν με τις ομάδες τους για να παρθούν πρωτοβουλίες έμπρακτης στήριξης της αφροαμερικανικής κοινότητας σε επιμέρους πολιτείες, ξεκίνησαν εκστρατείες για τη μεταρρύθμιση του σωφρονιστικού συστήματος και καμπάνιες για την εγγραφή στους εκλογικούς καταλόγους χιλιάδων Αφροαμερικανών που η νομοθεσία τούς στερεί το δικαίωμα στην ψήφο. Με λίγα λόγια, πίσω από την ενέργεια των Μπακς υπάρχει μια πολύ σοβαρή προσπάθεια από τους επαγγελματίες αθλητές του NBA, οι οποίοι αξιοποιούν το στάτους και τη δημοφιλία τους για να αναδείξουν κοινωνικά ζητήματα και να αλλάξουν πράγματα που αφορούν την αφροαμερικανική κοινότητα. Τα όρια Το ΝΒΑ είναι ένας επιχειρηματικός κολοσσός με διαρκώς αυξανόμενα ετήσια έσοδα άνω των 5 δισ. δολαρίων την τελευταία πενταετία (8,7 δισ. το 2019). Και φυσικά, η ισχύς των παικτών απορρέει από το γεγονός ότι είναι οι βασικοί υπεύθυνοι γι’ αυτή την αύξηση.  Όμως οι περιορισμοί είναι δεδομένοι, γι’ αυτό και η σεζόν θα συνεχιστεί μπροστά στο φάσμα της απώλειας του 30% των μισθών τους για τον επόμενο χρόνο και την ακύρωση της -πολύ ευνοϊκής για τους παίκτες- συλλογικής σύμβασης εργασίας σε περίπτωση που το φετινό πρωτάθλημα δεν ολοκληρωνόταν. Ας προσθέσουμε ως παράγοντα ο οποίος συντελεί στην ψυχολογική κατάσταση των αθλητών που βλέπουν τι συμβαίνει στη χώρα ότι οι αγώνες του ΝΒΑ διεξάγονται από τις 31 Ιουλίου σε ένα ιδιότυπο περιβάλλον φούσκας, δηλαδή σε πλήρη απομόνωση από τον έξω κόσμο, στις εγκαταστάσεις της Disneyworld στο Ορλάντο, χωρίς φιλάθλους. Σε κάθε περίπτωση, η συμβολή τους στην υπόθεση των κοινωνικών διεκδικήσεων στις ΗΠΑ είναι πολύ σημαντική και ξεφεύγει από τα όρια ενός απλού συμβολισμού. Αλλά όσο ανόητο είναι να θεωρεί κάποιος ότι επειδή αυτοί οι εργαζόμενοι αμείβονται με εκατομμύρια δεν έχουν καμία δουλειά να τοποθετούνται για σημαντικά κοινωνικά και ταξικά ζητήματα, άλλο τόσο ανόητο είναι να θεωρεί πως οι παίκτες του ΝΒΑ θα συγκροτήσουν μια νέα κινηματική πρωτοπορία που θα φέρει την επανάσταση στη Μέκκα του παγκόσμιου καπιταλισμού. Το ορόσημο Στις 3 Νοεμβρίου θα διεξαχθούν οι προεδρικές εκλογές στις ΗΠΑ. Η μοναδική εναλλακτική απέναντι στον Τραμπ είναι ο Τζο Μπάιντεν. Δηλαδή η χειρότερη διαθέσιμη επιλογή από όσες -ρεαλιστικά- υπήρχαν για το Δημοκρατικό Κόμμα, με όρους έμπνευσης για τους Αμερικανούς πολίτες και ενός ελάχιστου προοδευτικού προγράμματος για την επόμενη τετραετία. Αλλά από τη στιγμή που απέναντι βρίσκονται ο Τραμπ και η εκδικητική μανία ενός εσμού ρατσιστών, θρησκόληπτων και φανατισμένων ακροδεξιών που τον τρέφει, η επιλογή είναι σαφής. Οι εκλογές, με βασική ευθύνη των Δημοκρατικών, είναι πλέον Τραμπ - αντί Τραμπ. Η καμπάνια του Τζο Μπάιντεν είναι άλλωστε σαφής ως προς αυτό. Αλλά κάνουν λάθος όσοι θεωρούν πως οι ακρότητες του Τραμπ και η εγκληματική διαχείρισή του στο θέμα της πανδημίας συνιστούν προϋποθέσεις για έναν εκλογικό περίπατο του Μπάιντεν. Τα επίπεδα πόλωσης και διχασμού κάνουν την Ελλάδα της πρόσφατης δεκαετίας να μοιάζει με υπόδειγμα κοινωνικής ειρήνης. Ο Τραμπ θέλει να κερδίσει με κάθε τρόπο. Θέλει να κερδίσει έχοντας στους δρόμους τους φασίστες με τα αυτόματα, τους αντιεμβολιαστές και τους θρησκόληπτους να ουρλιάζουν στα τηλεπαράθυρα, την αστυνομία και την εθνοφρουρά να τρομοκρατεί ολόκληρες πολιτείες και τον γιγαντιαίο μηχανισμό των alt-right media να κατακλύζουν με τρόμο, fake news και θεωρίες συνωμοσίας το Διαδίκτυο. Θέλει επίσης να στερήσει την ψήφο σε εκατομμύρια πολίτες που ξέρει ότι είναι απέναντι του. Γι’ αυτό εν μέσω πανδημίας θέλει να στερήσει το δικαίωμα της επιστολικής ψήφου -αμφισβητώντας προσχηματικά την αξιοπιστία της- και να αναγκάσει τους πολίτες που δεν νιώθουν καμία ασφάλεια σε μια χώρα με 180.000 νεκρούς από τον κορωνοϊό να πάνε να συνωστιστούν για ώρες στις ουρές των εκλογικών τμημάτων. Δεν μπορούσε βάσει της νομοθεσίας να το επιβάλει στις πολιτείες να το κάνουν, οπότε προσπαθεί -όσο σοκαριστικό κι αν ακούγεται- να διαλύσει επί της ουσίας την Εθνική Ταχυδρομική Υπηρεσία αρνούμενος να υπογράψει τα κονδύλια που αναλογούν για τη διεξαγωγή των εκλογών ώστε να προκαλέσει χάος στο σύστημα της επιστολικής ψηφοφορίας. Η παρακαταθήκη Η πράξη των αθλητών και των αθλητριών του ΝΒΑ, του WNBA και των άλλων συναδέλφων τους στα επαγγελματικά σπορ των ΗΠΑ είναι μια πράξη ιστορική. Μια χώρα στην οποία οι δημοκρατικοί θεσμοί λαϊκής αντιπροσώπευσης είναι τόσο σαθροί και υποβαθμισμένοι έχει ανάγκη από -τέτοια μικρότερα ή μεγαλύτερα- σοκ οποιαδήποτε κι αν είναι η πηγή τους. Οι άνθρωποι που αρνήθηκαν να κατέβουν στα γήπεδα την Τετάρτη δεν είναι γεννημένοι εκατομμυριούχοι. Σε μια λίγκα όπως το ΝΒΑ, όπου το 75% των παικτών είναι Αφροαμερικανοί, οι περισσότεροι έχουν μεγαλώσει σε κοινότητες όπως ο Τρέιβον Μάρτιν, ο  Έρικ Γκάρνερ, ο Φιλάντο Καστίλ, η Μπριάνα Τέιλορ, ο Τζορτζ Φλόιντ, ο Τζέικομπ Μπλέικ και χιλιάδες άλλα θύματα της ρατσιστικής κρατικής βίας. Πριν κάποια χρόνια, ο νυν προπονητής των Κλίπερς Ντοκ Ρίβερς είδε το σπίτι του να καίγεται από ακροδεξιούς επειδή «τόλμησε» να παντρευτεί λευκή γυναίκα. Πιο πρόσφατα, ο Τάμπο Σεφολόσα των Χιούστον Ρόκετς έχασε σχεδόν μία σεζόν επειδή ένας αστυνομικός του έσπασε το πόδι. Ο Στέρλινγκ Μπράουν των Μιλγουόκι Μπακς βρέθηκε στην άσφαλτο με δέκα αστυνομικούς να τον πατάνε και να τον χτυπούν με teaser. Ο Γιάννης Αντετοκούνμπο και τα αδέρφια του κρύβονταν από την Ελληνική Αστυνομία για να μην απελαθούν. Είναι δυνατόν όλοι αυτοί να μείνουν τώρα σιωπηλοί; Στηρίξτε την έγκυρη και μαχητική ενημέρωση. Στηρίξτε την Αυγή. Μπείτε στο syndromes.avgi.gr και αποκτήστε ηλεκτρονική συνδρομή στο 50% της τιμής."
avgi.gr,https://www.avgi.gr/arheio/364871_antiemboliastes-akrodexioi-kai-synomosiologoi-sygkentronontai-simera-sto-berolino,ΑΡΧΕΙΟ," Αντιεμβολιαστές, ακροδεξιοί και συνωμοσιολόγοι συγκεντρώνονται σήμερα στο Βερολίνο",2020-08-29T09:48:00+03:00,Αυγή Newsroom,"Νωρίτερα αυτή την εβδομάδα οι γερμανικές αρχές είχαν απαγορεύσει τη διεξαγωγή της διαδήλωσης αυτής, αφού άλλη αντίστοιχη κινητοποίηση από τους ίδιους διοργανωτές είχε διαλυθεί στις αρχές του μήνα καθώς οι δεκάδες χιλιάδες άνθρωποι που συμμετείχαν σε αυτή είχαν αψηφήσει τα μέτρα που ισχύουν για την αντιμετώπιση της επιδημίας covid-19 και δεν κρατούσαν τις αποστάσεις ούτε φορούσαν μάσκα. Οι αρχές του Βερολίνου ανακοίνωσαν την Τετάρτη ότι απαγορεύουν τη διεξαγωγή της κινητοποίησης αυτής «για λόγους δημόσιας υγείας», καθώς θεωρούσαν ότι θα ήταν αδύνατο να τηρηθεί η απαραίτητη απόσταση του 1,5 μέτρου μεταξύ των διαδηλωτών. Ωστόσο χθες Παρασκευή δικαστήριο δικαίωσε τους διοργανωτές της κινητοποίησης, εκτιμώντας ότι δεν υπάρχει a priori «άμεσος κίνδυνος για τη δημόσια υγεία». Οι διοργανωτές θα πρέπει να διασφαλίσουν ότι οι συμμετέχοντες τηρούν την απαραίτητη απόσταση ασφαλείας μεταξύ τους, όμως δεν είναι υποχρεωτική η χρήση μάσκας. Με τίτλο «γιορτή της ελευθερίας και της ειρήνης» η εκδήλωση αυτή στην οποία αναμένονται χιλιάδες άνθρωποι –μεταξύ τους αντιεμβολιαστές, συνωμοσιολόγοι, ακόμη και ακροδεξιοί—θα πραγματοποιηθεί στην πύλη του Βρανδεμβούργου. Ήδη χθες περίπου 1.500 διαδηλωτές συγκεντρώθηκαν ειρηνικά στο ίδιο σημείο, με την αστυνομία να τους κάνει συχνά συστάσεις να τηρούν τις αποστάσεις. Έκκληση σε βία Σε προηγούμενη αντίστοιχη διαδήλωση την 1η Αυγούστου είχαν συμμετάσχει περίπου 20.000 άνθρωποι, κυρίως υποστηρικτές της ακροδεξιάς. Η αστυνομία είχε τότε διαλύσει το πλήθος διότι δεν σεβόταν τους κανόνες κοινωνικής αποστασιοποίησης. Αρκετές χιλιάδες αστυνομικοί αναμένεται να αναπτυχθούν και σήμερα για να φροντίσουν για την ασφάλεια της διαδήλωσης και έχουν ήδη προειδοποιήσει ότι θα επέμβουν ξανά, αν οι συμμετέχοντες δεν τηρούν τα μέτρα για τον περιορισμό της covid-19. Η Μπάρμπαρα Σλόβικ υπεύθυνη της αστυνομίας του Βερολίνου, ζήτησε από τους διαδηλωτές «να ενεργήσουν με υπεύθυνο και λογικό τρόπο», καταγγέλλοντας τις εκκλήσεις σε βία που έχουν αναρτηθεί σε ιστότοπους κοινωνικής δικτύωσης. Διοργανωτής της διαδήλωσης είναι ο Μίχαελ Μπάλβεγκ, ένας επιχειρηματίας που δηλώνει ότι δεν ανήκει σε κάποιο πολιτικό χώρο και είναι επικεφαλής του κινήματος Querdenken-711 (Σκεπτόμενοι αντικομφορμιστές-711) που πρωτοεμφανίστηκε στη Στουτγάρδη. Ο ίδιος χαρακτήρισε την απόπειρα απαγόρευσης της συγκέντρωσης «επίθεση στο Σύνταγμα» της Γερμανίας, το οποίο προστατεύει το δικαίωμα στην έκφραση. Οι υποστηρικτές του έχουν εξεγερθεί κατά της «δικτατορίας» των μέτρων που έχουν υιοθετηθεί λόγω της επιδημίας του κορονοϊού, τα οποία θεωρούν ότι καταπατούν τις ελευθερίες τους. Ζητούν την παραίτηση της κυβέρνησης της Γερμανίδας καγκελαρίου Άγγελα Μέρκελ και τη διεξαγωγή πρόωρων εκλογών τον Οκτώβριο. Πολλοί πολιτικοί από την ακροδεξιά έχουν εκφράσει τη στήριξή τους στη διαδήλωση αυτή αλλά και την ικανοποίησή του που τελικά θα μπορέσει να πραγματοποιηθεί. Ο Λάιφ- Έρικ Χολμ, βουλευτής του ακροδεξιού κόμματος Εναλλακτική για τη Γερμανία (AfD), έκανε λόγο στο Twitter «για νίκη της ελευθερίας». Άλλο στέλεχος του κόμματος, η Μπέατριξ φον Στορχ, εξέφρασε την ικανοποίησή της που «το κράτος δικαίου προστάτευσε το δικαίωμα του συναθροίζεσθε απέναντι στην αυθαιρεσία» της αριστερής δημαρχίας του Βερολίνου. Πολλές οργανώσεις της αριστεράς έχουν καλέσει από την πλευρά τους σε αντιδιαδηλώσεις. Σήμερα «θα είναι σημαντικό να δείξουμε ότι δεν μπορεί να υπάρξει ανοχή προς τους ρατσιστές, τους αντισημίτες, τους ακροδεξιούς και τους ναζί», τόνισε η Άνε Χελμ επικεφαλής του τομέα του Βερολίνου του κόμματος Die Linke (Αριστερά). Πηγή: ΑΠΕ-ΜΠΕ"
avgi.gr,https://www.avgi.gr/arheio/363853_ypohreotikos-tha-einai-o-emboliasmos-kata-toy-koronoioy-stin-aystralia,ΑΡΧΕΙΟ, Υποχρεωτικός θα είναι ο εμβολιασμός κατά του κορωνοϊού στην Αυστραλία,2020-08-19T08:55:00+03:00,Αυγή Newsroom,"Οι αρχές της Αυστραλίας αναμένεται να καταστήσουν υποχρεωτικό τον εμβολιασμό κατά του κορονοϊού, επιτρέποντας εξαιρέσεις μόνο για ιατρικούς λόγους, δήλωσε σήμερα ο πρωθυπουργός Σκοτ Μόρισον.  Ο Μόρισον είχε ανακοινώσει χθες Τρίτη ότι η χώρα του διασφάλισε την προμήθεια ενός «υποσχόμενου» εμβολίου της βρετανοσουηδικής φαρμακευτικής εταιρείας AstraZeneca, το οποίο παράγεται σε συνεργασία με το πανεπιστήμιο της Οξφόρδης, ενώ εξήγησε ότι αυτό θα παρασκευάζεται στην Αυστραλία και θα διανέμεται δωρεάν.  Σήμερα ο Αυστραλός πρωθυπουργός εκτίμησε ότι ο εμβολιασμός κατά της covid-19 «θα πρέπει να είναι υποχρεωτικός, στο μέτρο που αυτό μπορεί να είναι υποχρεωτικό».  «Υπάρχουν πάντα εξαιρέσεις στον εμβολιασμό, για ιατρικούς λόγους, αλλά αυτές θα είναι οι μοναδικές», τόνισε μιλώντας στον ραδιοφωνικό σταθμό 3AW στη Μελβούρνη.  Επικρίνοντας τους αντιεμβολιαστές, ο Μόρισον υπογράμμισε ότι το διακύβευμα είναι πολύ μεγάλο για να επιτραπεί στην ασθένεια να συνεχίσει να εξαπλώνεται ελεύθερα.  «Μιλάμε για μια πανδημία η οποία κατέστρεψε την παγκόσμια οικονομία και προκάλεσε εκατοντάδες χιλιάδες νεκρούς σε όλο τον κόσμο», εξήγησε. Η κυβέρνηση της Αυστραλίας εκτιμά ότι το 95% του πληθυσμού της χώρας θα χρειαστεί να αποκτήσει αντισώματα στην covid-19 προκειμένου να εξαλειφθεί ο ιός.  Ο εμβολιασμός κατά διάφορων ασθενειών, όπως η πολιομυελίτιδα και ο τέτανος, είναι ήδη υποχρεωτικός για τα παιδιά στην Αυστραλία προτού πάνε σχολείο. Όμως η συζήτηση για τα εμβόλια συνεχίζεται στη χώρα, καθώς κάποιοι θεωρούν ότι αυτή η υποχρέωση καταπατά τις ατομικές τους ελευθερίες, ενώ ομάδες αντιεμβολιαστών στο διαδίκτυο προωθούν θεωρίες συνωμοσίας και παραπληροφόρηση σχετικά με τους κινδύνους των εμβολίων. Το εμβόλιο της Οξφόρδης κατά του κορονοϊού είναι ένα από τα πέντε που βρίσκονται στην τρίτη φάση των κλινικών δοκιμών, με τους ερευνητές να ελπίζουν να έχουν αποτελέσματα ως το τέλος του έτους.  Η Αυστραλία θεωρείται μία από τις χώρες που κατάφερε να ελέγξει καλύτερα την επιδημία covid-19, προτού αυτή επανεμφανιστεί στην πολιτεία Βικτόρια.  Οι αρχές της πολιτείας έχουν επιβάλει νυχτερινή απαγόρευση κυκλοφορίας και το κλείσιμο των μη απαραίτητων καταστημάτων, μέτρα που θα ισχύσουν τουλάχιστον ως τις 13 Σεπτεμβρίου στη Μελβούρνη, τη δεύτερη μεγαλύτερη πόλη της Αυστραλίας. Στη χώρα έχουν καταγραφεί μέχρι στιγμής περίπου 24.000 κρούσματα και 438 θάνατοι από την covid-19 σε σύνολο πληθυσμού 25 εκατομμυρίων. Πηγή: αμπε - AFP Στηρίξτε την έγκυρη και μαχητική ενημέρωση. Στηρίξτε την Αυγή. Μπείτε στο syndromes.avgi.gr και αποκτήστε ηλεκτρονική συνδρομή στο 50% της τιμής."
avgi.gr,https://www.avgi.gr/entheta/prisma/287180_embolia-kai-antiemboliasmos,ΠΡΙΣΜΑ, Εμβόλια και αντιεμβολιασμός,2018-09-29T19:00:00+03:00,Αυγή Newsroom,"Φαίνεται πως, μολονότι πολλές ασθένειες έχουν σχεδόν εξαλειφθεί λόγω των εμβολίων, ολοένα μεγαλύτερος αριθμός γονέων επιλέγουν να μην εμβολιάσουν τα παιδιά τους. Για αυτό τον λόγο, ο Παγκόσμιος Οργανισμός Υγείας είχε ήδη προειδοποιήσει ότι ο ανεπαρκής εμβολιασμός σε κάποιες ευρωπαϊκές χώρες θα μπορούσε να οδηγήσει στην έξαρση της νόσου. Γιατί όμως οι άνθρωποι αρνούνται τον εμβολιασμό; Ποια είναι τα στοιχεία που έχουμε μέχρι τώρα για τη σημασία του εμβολιασμού και πόσο δικαιολογημένοι είναι οι φόβοι τους; Με τον εμβολιασμό δίνουμε τη δυνατότητα στο ανοσοποιητικό μας σύστημα να εξασκηθεί στην καταπολέμηση συγκεκριμένων νόσων. Οι νόσοι αυτές, αν βρουν το σώμα μας απροετοίμαστο, μπορούν να ταλαιπωρήσουν ή ακόμα και να έχουν σοβαρές επιπτώσεις στην υγεία και τη ζωή μας. Ένα ανοσοποιητικό σύστημα που έχει «προγραμματιστεί» με τη βοήθεια των εμβολίων να αντιμετωπίζει τις νόσους αυτές μας προστατεύει από τις συνέπειές τους. Εμβολιάζοντας ένα μεγάλο μέρος του πληθυσμού, μπορούμε να επιτύχουμε τη λεγόμενη «ανοσία αγέλης». Όταν ένα ποσοστό ατόμων είναι εμβολιασμένα και έχουν ανοσία σε κάποια ασθένεια, τότε αυτή δύσκολα εξαπλώνεται. Κατά συνέπεια, ακόμη και τα μέλη μιας ομάδας που δεν έχουν εμβολιαστεί ή δεν μπορούν να εμβολιαστούν για διάφορους λόγους προστατεύονται και αυτά από την εξάπλωση της νόσου (διότι έχουν μειωμένες πιθανότητες να έρθουν σε επαφή με άτομο που νοσεί). Η ανοσία αγέλης επιτυγχάνεται με διαφορετικό ποσοστό εμβολιασμού για κάθε νόσο. Για πολύ μεταδοτικές ασθένειες απαιτείται να είναι εμβολιασμένο αντιστοίχως μεγάλο ποσοστό του πληθυσμού. Η ιλαρά, για παράδειγμα, αποτελεί μία από τις πιο μεταδοτικές ασθένειες που γνωρίζουμε, αρκετές φορές πιο μολυσματική από τους ιούς της ηπατίτιδας C και τον ιό του AIDS, και για την επίτευξη της ανοσίας αγέλης στην ιλαρά και της αποτροπής επιδημιών απαιτείται εμβολιασμός σε ποσοστό μεγαλύτερο του 95% του πληθυσμού. Η ιστορία του εμβολιασμού έχει μεγάλο ενδιαφέρον. Φαίνεται πως από τον 11ο αιώνα οι Κινέζοι γνώριζαν ότι το πύον από τις φλύκταινες της ευλογιάς μπορούσε, εισερχόμενο σκοπίμως στο δέρμα υγιών ατόμων, να τα βοηθήσει να περνούν την ασθένεια ελαφρότερα και να επιβιώνουν σε πολύ μεγάλο ποσοστό. Σύμφωνα με κάποιες πηγές, αντίστοιχη γνώση υπήρχε και στη λαϊκή Ιατρική στον ελλαδικό χώρο, η οποία εφαρμόστηκε από ελληνικής καταγωγής γιατρούς του 17ου και του 18ου αιώνα. Ταυτόχρονα, υπάρχουν αναφορές αυτής της πρώιμης τεχνικής του εμβολιασμού στην Αφρική, την Αγγλία και την Τουρκία. Το 1796, ο Άγγλος γιατρός Edward Jenner επιβεβαίωσε πειραματικά ότι άτομα μολυσμένα από την ευλογιά των αγελάδων (cowpox) δεν νοσούσαν από τη νόσο της ευλογιάς των ανθρώπων (smallpox). Χρειάστηκαν μερικές δεκαετίες ώστε οι επιστημονικές εξελίξεις να οδηγήσουν στην αποδοχή της μεθόδου του εμβολιασμού από την ιατρική κοινότητα και τη ραγδαία βελτίωση των τεχνικών εμβολιασμού, ειδικά στις αρχές του 20ού αιώνα. Τις τελευταίες δεκαετίες έχουν εφαρμοστεί προγράμματα συστηματικού εμβολιασμού σε παγκόσμιο επίπεδο, με αποτέλεσμα ασθένειες όπως η ευλογιά, ο κοκκύτης και η πολιομυελίτιδα, που ήταν συχνές αιτίες θανάτου πριν δύο με τρεις αιώνες, σήμερα να τείνουν να εξαφανιστούν. Για αυτό τον λόγο, άλλωστε, οι τελευταίες γενιές γνωρίζουν την ύπαρξή τους κυρίως μέσα από λογοτεχνικά βιβλία. Τα στοιχεία από τους διεθνείς οργανισμούς, όπως ο Παγκόσμιος Οργανισμός Υγείας (ΠΟΥ) και η UNICEF, δείχνουν ότι ο εμβολιασμός έχει αποτρέψει τις τελευταίες δεκαετίες εκατομμύρια θανάτους και συνεχίζει να αποτρέπει περίπου δύο με τρία εκατομμύρια τον χρόνο. Παρ’ όλα αυτά, φαίνεται πώς όλο και περισσότεροι εντάσσονται στο αντιεμβολιαστικό κίνημα, κάτι που φαίνεται παράλογο υπό το φως αυτών των στοιχείων. Αξίζει να σημειώσουμε ότι η αντίδραση στους μαζικούς εμβολιασμούς δεν είναι καινούριο φαινόμενο αλλά συνοδεύει την πρακτική από την εμφάνισή της. Το είδος των αντιδράσεων όμως ήταν αρχικά διαφορετικό και είχε περισσότερο να κάνει με το ότι μεγάλες μερίδες ανθρώπων, π.χ. στην Αμερική δεν μπορούσαν να δεχτούν ότι τους υποχρέωναν να δεχτούν προληπτική θεραπεία και να εκτεθούν σε ουσίες που δεν γνώριζαν. Μερίδα των αντιεμβολιαστών μοιράζονται και σήμερα την ίδια ανασφάλεια καθώς πιστεύουν ότι οι ουσίες που περιέχονται στα εμβόλια είναι επιβλαβείς. Μια μερίδα από αυτούς πιστεύει ότι τα εμβόλια προκαλούν αυτισμό, άλλοι ότι οι ουσίες των εμβολίων επιτρέπουν στις κυβερνήσεις και τις εταιρείες να ελέγχουν μαζικά τον πληθυσμό, ενώ άλλοι απλώς πιστεύουν ότι οι μαζικοί εμβολιασμοί εξυπηρετούν τα οικονομικά συμφέροντα των εταιρειών. Εμβόλια και αυτισμός Μέρος της φημολογίας ότι τα εμβόλια συνδέονται με τον αυτισμό οφείλεται σε μια μελέτη που κυκλοφόρησε στα τέλη της δεκαετίας του 1990. Η αρχική μελέτη βασίστηκε σε ένα πολύ μικρό δείγμα παιδιών, ενώ έρευνες που προσπάθησαν να εξετάσουν τη σύνδεση των εμβολίων με τον αυτισμό σε μεγαλύτερο και στατιστικά σημαντικό δείγμα δεν έδειξαν κάποια συσχέτιση. Σημειώνεται ότι η δυνατότητα αναπαραγωγής των αποτελεσμάτων μιας μελέτης από άλλους ερευνητές είναι θεμελιώδους σημασίας για την επιστημονική μέθοδο. Αν τα αποτελέσματα δεν μπορούν να αναπαραχθούν μελετώντας μεγαλύτερα δείγματα, τότε τα αποτελέσματα αυτά δεν μπορούν να θεωρηθούν αξιόπιστα. Πράγματι, εν τέλει αποδείχθηκε ότι στην αρχική μελέτη τα δεδομένα είχαν αλλοιωθεί σκοπίμως από τον συγγραφέα της εργασίας, με αποτέλεσμα η δημοσίευση να αποσυρθεί. Παρ’ όλα αυτά, οι υποστηρικτές αυτής της άποψης εξακολουθούν να χρησιμοποιούν τη συγκεκριμένη μελέτη ως σημείο αναφοράς. Υπάρχει όμως και άλλη μια αιτία για την οποία πολλοί πιστεύουν ότι ο εμβολιασμός συνδέεται με τον αυτισμό και οφείλεται στις γνωστικές προδιαθέσεις που όλοι μας έχουμε. Ο αυτισμός ανήκει στην κατηγορία των Διάχυτων Αναπτυξιακών Διαταραχών και εκδηλώνεται συνήθως στα πρώτα τρία έτη της ζωής των παιδιών, ενώ στοιχεία του παρουσιάζονται ήδη από τη γέννηση. Κάποιοι, επικαλούμενοι την επιρροή των περιβαλλοντικών παραγόντων στην ανάπτυξη του ατόμου, συνδέουν τον αυτισμό με τους πρώτους απαραίτητους εμβολιασμούς των παιδιών παρόλο που ο αυτισμός έχει μια ισχυρή γενετική βάση. Ταυτόχρονα, η αύξηση των διαγνώσεων παιδιών που βρίσκονται στο φάσμα του αυτισμού οδηγεί πολλούς στην εσφαλμένη αντίληψη ότι αυτή οφείλεται στον συστηματικό εμβολιασμό. Ωστόσο, πρέπει να σημειωθεί ότι αύξηση των διαγνώσεων δεν ταυτίζεται με αύξηση των περιστατικών, καθώς τα τελευταία χρόνια η πληρέστερη ενημέρωση και ευαισθητοποίηση των γονιών γύρω από αναπτυξιακά θέματα των παιδιών τους έχει ως αποτέλεσμα να υπάρχει πιο έγκαιρη κινητοποίηση των κηδεμόνων σε περίπτωση που εντοπίσουν στοιχεία που τους προβληματίζουν ήδη από τα πρώτα χρόνια του παιδιού. Επομένως, τόσο η αύξηση των περιστατικών αυτισμού όσο και η συσχέτισή τους με τον εμβολιασμό δεν επαληθεύονται επιστημονικά. Γενικότερα, σε ό,τι αφορά την ασφάλεια των εμβολίων, σημειώνουμε ότι οι μελέτες που διεξάγονται απορρίπτουν τους ισχυρισμούς που θέλουν τις ουσίες των εμβολίων να είναι επιβλαβείς. Συνωμοσιολογία. Ο ρόλος των μεγάλων φαρμακευτικών Μια άλλη δημοφιλής άποψη είναι ότι μέσω των ουσιών των εμβολίων επιχειρείται ο μαζικός έλεγχος των ατόμων από τις κυβερνήσεις, τις μεγάλες εταιρείες κ.λπ. Αυτού του είδους οι απόψεις έχουν τις ρίζες στους, όπως και πολλά άλλα είδη συνωμοσιολογιών, στην εμφάνιση των κινημάτων New Age στις δεκαετίες του 1960 και 1970. Μια γενικότερη απόρριψη οτιδήποτε τεχνητού, οποιουδήποτε προϊόντος του τεχνολογικό πολιτισμού και η στροφή στο πνεύμα, στη φύση και στο μεταφυσικό αποτελούν τα χαρακτηριστικά που εμπίπτουν στο ευρύτερο κίνημα του δυτικού εσωτερισμού, όπως έχει ονομαστεί από τους κοινωνιολόγους. Ενσωματώνοντας στοιχεία από τις ανατολικές φιλοσοφίες, εναντιώνεται ή είναι καχύποπτο απέναντι στις σύγχρονες τεχνολογικές εξελίξεις και προωθεί τα φυσικά προϊόντα, τις φυσικές και ολιστικές θεραπείες κ.λπ. Το κίνημα αυτό έχει ιδιαίτερο ενδιαφέρον και σε ό,τι αφορά την καλλιέργεια ψευδοεπιστημονικών απόψεων ακόμη και από επιστήμονες. Η ευρύτερη κριτική αυτών των απόψεων σε σχέση με την επιστήμη και την αξία του πολιτισμού εν γένει ξεφεύγει από τα όρια του παρόντος κειμένου, αλλά σε ό,τι αφορά το θέμα των εμβολιασμών, σημειώνουμε ότι κρίνεται μεμπτή η σκόπιμη άγνοια του αδιαμφισβήτητου γεγονότος ότι το βιοτικό επίπεδο και η υγεία του σύγχρονου ανθρώπου έχουν βελτιωθεί ραγδαία χάρη στις επιστημονικές και τεχνολογικές εξελίξεις. Επίσης, τα εμβόλια βρίσκονται στο στόχαστρο πολλών επειδή θεωρείται πως είναι απλώς ένας τρόπος πλουτισμού των μεγάλων φαρμακευτικών εταιρειών. Σε αυτό το σημείο είναι κατ’ αρχάς απαραίτητο να αποφύγουμε τις αυταπάτες. Προφανώς, στο σύγχρονο παγκοσμιοποιημένο καπιταλιστικό σύστημα οι φαρμακευτικές εταιρείες λειτουργούν με βάση το κέρδος, όπως και οποιαδήποτε άλλη εταιρεία εμπορεύεται οποιαδήποτε υπηρεσία. Από τη μία, είναι χρήσιμο να έχουμε στον νου μας ότι στο ίδιο περιβάλλον οποιαδήποτε επιλογή κοσμοθεωρίας έχει ως αποτέλεσμα να έχουμε ώς έναν βαθμό τον ρόλο του καταναλωτή, αλλάζοντας απλώς το είδος των προϊόντων που αγοράζουμε. Κατά συνέπεια, συμβάλλουμε στα κέρδη επιχειρήσεων είτε εμβολιαζόμαστε ή όχι αν καταφεύγουμε σε εναλλακτικές θεωρίες, σκευάσματα και οργανικά προϊόντα επειδή τα θεωρούμε φυσικά. Δεν είναι στο πλαίσιο του παρόντος κειμένου να διερευνήσουμε την ηθική του καταναλωτισμού και των ρόλων του πολίτη. Ωστόσο, είναι άξιο διερεύνησης το γιατί απορρίπτουμε με τόση ευκολία πρακτικές με απολύτως μετρήσιμα και εμφανή αποτελέσματα και ταυτόχρονα εμπιστευόμαστε προϊόντα ή προσεγγίσεις αμφίβολης ποιότητας. Και σε αυτό το σημείο μια σειρά από γνωστικές προδιαθέσεις παίζουν ρόλο. Μία από αυτές είναι η φυσική μας τάση να θεωρούμε πιο ωφέλιμο ένα φυσικό προϊόν από κάτι κατασκευασμένο. Τέλος, αξίζει να σημειωθεί ότι τα εμβόλια δεν αποτελούν τον κύριο τρόπο κερδοφορίας των φαρμακευτικών εταιρειών σε σχέση με άλλα προϊόντα τους (και εδώ αξίζει να αναρωτηθεί κανείς για τη χρησιμότητα των διαφόρων συμπληρωμάτων διατροφής που βρίσκονται σε αφθονία στα φαρμακεία). Γιατί οι άνθρωποι κάνουν παράλογες επιλογές; Έχοντας τον φόβο των παρενεργειών, είναι λογικό να είμαστε διστακτικοί να επιλέξουμε να εμβολιαστούμε προκειμένου να προστατευτούμε από μια ασθένεια που μας είναι άγνωστη. Με άλλα λόγια, μας είναι ευκολότερο να αγνοήσουμε μια ασθένεια με την οποία δεν έχουμε έρθει ποτέ σε επαφή υπό την «απειλή» των κινδύνων που ενδεχομένως έχουμε ακούσει ότι ελλοχεύουν αν εμβολιαστούμε. Η ειρωνεία είναι ότι δεν νιώθουμε απειλή από μια τέτοια ασθένεια ακριβώς λόγω των εμβολιασμών. Η ουσία είναι ότι καλούμαστε να επιλέξουμε ανάμεσα σε κάτι που δεν γνωρίζουμε και σε μια τρομακτική (αλλά σχεδόν μηδενική) πιθανότητα. Όσο κι αν επικαλείται κανείς τα συντριπτικά αποτελέσματα των επιστημονικών μελετών, η επιλογή μας παραμείνει δύσκολη, ειδικότερα επειδή καλούμαστε να εμπιστευτούμε μια εξίσου μακρινή και άγνωστη επιστημονική κοινότητα. Η σχετική δυσπιστία μας απέναντί της αυξάνεται καθώς ερχόμαστε σε επαφή με τα -συχνά μεγεθυμένα από την προβολή σε κοινωνικά δίκτυα- σχόλια ανθρώπων που μοιράζονται τους ίδιους φόβους με εμάς. Δεν πρόκειται για λιγότερη εξυπνάδα. Σε έναν μεγάλο βαθμό είναι ο τρόπος που λειτουργεί ο εγκέφαλος όλων μας. Είναι λοιπόν πιθανό ότι η απλή αντιπαράθεση και η επίκληση στοιχείων να μη φέρνουν αποτελέσματα επειδή δεν είμαστε σε θέση να καταλάβουμε τους λόγους που οδηγούν τα αντιπαραβαλλόμενα μέρη να σχηματίζουν τις απόψεις τους. Η ιστορία των εμβολίων στο Διαδίκτυο Μια εξαιρετικά χρήσιμη και κατατοπιστική ιστοσελίδα με τίτλο «The History of the Vaccines», που δημιουργήθηκε από το The College of Physicians of Philadelfia, συγκαταλέγεται στις μόλις περίπου πενήντα σελίδες που έχουν εγκριθεί από τον Παγκόσμιο Οργανισμό Υγείας. Στο διαδραστικό περιβάλλον της ιστοσελίδας ο χρήστης μπορεί να βρει δραστηριότητες μέσα από τις οποίες μαθαίνει πώς λειτουργεί ο εμβολιασμός στο σώμα μας και στη συνέχεια να εξετάσει τις γνώσεις του. Περιλαμβάνεται επίσης μια σύνοψη (timeline) της ιστορίας του εμβολιασμού, άρθρα και χρήσιμο υλικό για εκπαιδευτικούς. Πρόταση YouΤube SciShow - The Science of Anti-Vaccination Ένα από τα καλύτερα και ενδιαφέροντα βίντεο που μπορεί να βρει κανείς στο YouΤube σχετικά με την επιλογή του μη εμβολιασμού είναι το αντίστοιχο επεισόδιο του SciShow με τίτλο «The Science of Anti-Vaccination». Σε αντίθεση με ό,τι έχει συνηθίσει κανείς από τον τρόπο που διεξάγεται ο διάλογος στη δημόσια σφαίρα, δηλαδή με την απλή αντιπαραβολή στοιχείων, επιστημονικών και μη, το SciShow προσπαθεί να καταλάβει τους λόγους που οδηγούν σε μια τέτοια επιλογή. Προσεγγίζει το θέμα υπό το πρίσμα των δεκάδων γνωστικών προδιαθέσεων που όλοι έχουμε και οι οποίες οδηγούν τους αντιεμβολιαστές σε αυτή τους την επιλογή. Παρουσιαστής είναι ο Hank Green, γνωστός από τις σειρές επεισοδίων του καναλιού Crash Course στις οποίες έχουμε αναφερθεί σε προηγούμενα τεύχη."
avgi.gr,https://www.avgi.gr/koinonia/284812_o-arbanitis-oi-giatroi-kai-ta-embolia,ΚΟΙΝΩΝΙΑ," Ο Αρβανίτης, οι γιατροί και τα εμβόλια",2018-09-06T19:00:00+03:00,Αυγή Newsroom,"Σάλος στο Ίντερνετ και τα social media δημιουργήθηκε χθες μετά από θέμα στην εκπομπή του Κώστα Αρβανίτη «Άλλη Διάσταση» σχετικά με τον εμβολιασμό των παιδιών και το αντιεμβολιαστικό κίνημα. Η κριτική που δέχθηκε η εκπομπή ήταν ότι έδωσε πολύ χρόνο στους ""αντιεμβολιαστές"" και διάφορους ""ψεκασμένους"", ενώ το σούπερ «Σώζει ή απειλεί ζωές το εμβόλιο;» θεωρήθηκε ουδέτερος σε μια διαμάχη στην οποία η εκπομπή έπρεπε να πάρει θέση. Όσοι άσκησαν κριτική φαίνεται ότι δεν παρακολούθησαν την εκπομπή, η οποία σαφώς έπαιρνε θέση υπέρ των εμβολιασμών. Το δε ερώτημα του σούπερ αποδομήθηκε στη συνέχεια σε όλη τη διάρκεια της εκπομπής. Σε ανακοίνωση που εξέδωσε χθες η εκπομπή αναφέρει μεταξύ άλλων: «Με στόχο την ενημέρωση του τηλεοπτικού κοινού για την ανάγκη να γίνονται όλοι οι απαραίτητοι εμβολιασμοί, στο στούντιο της εκπομπής είχαν προσκληθεί δύο κορυφαίοι επιστήμονες, προκειμένου να τονίσουν την ανάγκη εμβολιασμού και να καταρρίψουν διάφορους μύθους και θεωρίες συνωμοσίας, οι οποίες κυκλοφορούν τα τελευταία χρόνια. Η κ. Αθηνά Λινού, καθηγήτρια Ιατρικής Σχολής Πανεπιστημίου Αθηνών, αλλά και ο κ. Κωνσταντίνος Νταλούκας, παιδίατρος και πρόεδρος της Ένωσης Ελευθεροεπαγγελματιών Παιδιάτρων Αττικής. Οι δύο γιατροί επί τουλάχιστον 20 λεπτά ανέπτυξαν όλους τους κινδύνους που κρύβει η επιλογή κάποιων γονιών να μην εμβολιάζουν τα παιδιά τους. Παράλληλα, ο παρουσιαστής της εκπομπής Κώστας Αρβανίτης ξεκάθαρα πήρε θέση υπέρ των εμβολιασμών λέγοντας ότι 'εγώ τα δικά μου παιδιά τα εμβολίασα, για να είμαστε ξεκάθαροι, γιατί στα πράγματα πρέπει να παίρνεις θέση'. Ξεκάθαρη επιλογή της εκπομπής ήταν στο στούντιο να μην φιλοξενηθούν εκπρόσωποι του 'αντιεμβολιαστικού κινήματος', καθώς δεν υπήρχε κανένα θέμα αντιπαράθεσης, αλλά θέσης υπέρ των εμβολίων, έστω και αν κάποιοι εμφανώς κακόβουλοι 'ανακάλυψαν' προσπάθεια υποστήριξης του 'αντιεμβολιαστικού' κινήματος. Η άποψη αυτών που δεν πιστεύουν στον εμβολιασμό παρουσιάστηκε σε βίντεο από έναν πατέρα που έχει επιλέξει να μην εμβολιάσει τα παιδιά του και τον γιατρό Θεοφάνη Δρόσο, διευθυντή της Παθολογικής Κλινικής στο δημόσιο νοσοκομείο Παμμακάριστος. Το βίντεο ήταν διάρκειας 2' και 46'', στο πλαίσιο ενός θέματος που συνολικά είχε διάρκεια 25 λεπτά, με τις απόψεις υπέρ του εμβολιασμού να είναι κυρίαρχες». Ο ίδιος ο Κ. Νταλούκας με ανάρτησή του στο fb σημειώνει: «...Σε καμία όμως περίπτωση δεν σχημάτισα ούτε για λίγο την εντύπωση ότι ο δημοσιογράφος ή το κανάλι ήταν εναντίον των εμβολιασμών. Αυτό ήταν ξεκάθαρο εξ αρχής και θα αδικούσε κατάφωρα τους συντελεστές της εκπομπής»."
avgi.gr,https://www.avgi.gr/arheio/265214_ipa-antiemboliastiko-kinima-apotelei-sobari-apeili-gia-ti-hora,ΑΡΧΕΙΟ, ΗΠΑ: Το αντιεμβολιαστικό κίνημα αποτελεί σοβαρή απειλή για τη χώρα,2018-01-26T13:37:00+02:00,Αυγή Newsroom,"Ο Τζο Ακιούρσο, ένας χειροπράκτης 47 ετών, αρνείται να εμβολιάσει την κόρη του κατά της πολιομυελίτιδας, της ιλαράς και του κοκκύτη. Πιστεύει ότι οι μολυσματικές αυτές ασθένειες δεν είναι στην πραγματικότητα τόσο επικίνδυνες όσο οι παρενέργειες των εμβολίων για το παιδί του. «Είμαι πραγματικά απογοητευμένος που δεν μπόρεσε να κολλήσει ανεμοβλογιά και άλλες ασθένειες που θα καθιστούσαν τον οργανισμό της πιο ανθεκτικό και αυτός είναι για εμάς ο βασικός λόγος» που απορρίπτουμε τα εμβόλια, εξηγεί ο Ακιούρσο. Ο ίδιος και η σύζυγός του Κάθι, μια κινησιοθεραπεύτρια, ανήκουν σε μια μικρή ομάδα ανθρώπων στις ΗΠΑ που ζητούν να υπάρχει η επιλογή να μην εμβολιάζουν τα παιδιά τους. Οι γονείς αυτοί, οι περισσότεροι από τους οποίους είναι λευκοί, με πανεπιστημιακή εκπαίδευση και ανήκουν στην ανώτερη μεσαία τάξη, επιλέγουν να μην εμβολιάζουν τα παιδιά του κατά μολυσματικών ασθενειών από τις οποίες έχουν πεθάνει πολλά παιδιά στο παρελθόν. Εκτιμούν ότι οι ασθένειες αυτές δεν είναι τόσο φοβερές όσο οι κίνδυνοι που διατρέχουν τα παιδιά τους από τα εμβόλια, τα οποία προωθούνται προκειμένου να θησαυρίζουν οι φαρμακευτικές εταιρείες. Οι γονείς αυτοί έχουν επίσης επηρεαστεί από κάποιους που καταγγέλλουν ότι παραποιούνται τα στοιχεία για την αποτελεσματικότητα των εμβολίων. Εκτιμούν ότι αποκρύπτεται η αύξηση του αριθμού των παιδιών που παρουσιάζουν παρενέργειες από τα εμβόλια. Περισσότερα από επτά εκατομμύρια Αμερικάνοι, ορμώμενοι από τη δυσπιστία τους προς την ιατρική κοινότητα, παρακολουθούν διάφορες ομάδες στο Facebook που καταγγέλλουν τις παρενέργειες των εμβολίων, ανέφερε τον Δεκέμβριο ο Ρίτσαρντ Στάιν, καρδιολόγος του πανεπιστημίου της Νέας Υόρκης στο ιατρικό περιοδικό Germs. «Άφθονες θεωρίες συνωμοσίας κυκλοφορούν στους ιστότοπους κοινωνικής δικτύωσης και επεκτείνονται, βρίσκονται στο απόγειό τους», κατήγγειλε. Το 2000 κηρύχθηκε στις ΗΠΑ η εξάλειψη της ενδημικής ιλαράς κηρύχθηκε. Σε εθνικό επίπεδο μόνο το 2% των νηπίων δεν είχαν εμβολιαστεί τα τελευταία χρόνια, σύμφωνα με το Κέντρο Ελέγχου και Πρόληψης Ασθενειών (CDC). Όμως ο κίνδυνος προέρχεται από τους θύλακες του πληθυσμού που δεν είναι εμβολιασμένοι και οι οποίοι προκαλούν περιοχές όπου παύει να ισχύει η ανοσία της αγέλης. Για παράδειγμα στη Μισεσότα το ποσοστό εμβολιασμού των παιδιών κατά της ιλαράς, της παρωτίτιδας και ερυθράς στην κοινότητα των Σομαλών έπεσε στο 42% το 2014 από 92% το 2004. Οι υπερασπιστές του αντιεμβολιαστικού κινήματος «αναζητούν __ κυρίως σε ευάλωτους πληθυσμούς», όπως αυτός, εξηγεί ο Πίτερ Χότες διευθυντής του κέντρου εμβολιασμών σε παιδιατρικό νοσοκομείο του Τέξας. «Ένα από τα λανθασμένα επιχειρήματα του αντιεμβολιαστικού κινήματος είναι ότι η ιλαρά είναι μια ήπια ασθένεια, έως και ευεργετική», τονίζει. Τέτοιες απόψεις «είναι σκοπίμως παραπλανητικές και λανθασμένες» και έχουν πραγματικές επιπτώσεις, προσθέτει ο Χότες. Μεταξύ των επιπλοκών της ιλαράς είναι η κώφωση, η τύφλωση, η εγκεφαλίτιδα και η πνευμονία, υπογραμμίζει ο Χότες και σύμφωνα με το CDC ένα ή δύο παιδιά ανά χίλια που νοσούν από την ασθένεια αυτή πεθαίνουν. Στις ΗΠΑ μεταξύ των πρόσφατων επιδημιών ιλαράς περιλαμβάνεται αυτή στην κοινότητα των Άμις στο Οχάιο το 2014 με 383 κρούσματα. Το 2015, 118 άνθρωποι προσβλήθηκαν από την ασθένεια στην Αμερική με τις υγειονομικές αρχές να πιστεύουν ότι η μόλυνση ξεκίνησε από έναν άρρωστο επισκέπτη στην Disneyland της Καλιφόρνιας. Η Αυστραλή ερευνήτρια Ναόμι Σμιθ επικρίνει για την εξάπλωση του κινήματος τους ιστότοπους κοινωνικής δικτύωσης. Μόλις ολοκλήρωσε μια έρευνα για τον τρόπο με τον οποίο το Facebook μπορεί να δημιουργήσει φίλτρα που θα οδηγούν συχνά τους αντιεμβολιαστές σε σελίδες όπου αντικρούονται οι απόψεις τους. Όσοι είναι κατά του εμβολιασμού «έχουν μια διαφορετική ερμηνεία της απόδειξης από αυτή που χρησιμοποιεί η ιατρική κοινότητα», εξηγεί η Σμιθ. Μεταξύ των λύσεων που προτείνει ο Χότες είναι η μεγαλύτερη επαφή των επιστημόνων με το κοινό. Θα πρέπει επίσης να αλλάξει η νομοθεσία: 18 αμερικανικές πολιτείες έχουν ήδη υιοθετήσει νόμους βάσει των οποίων οι γονείς δεν έχουν δικαίωμα να επιλέγουν αν θα εμβολιάσουν τα παιδιά τους. Μετά την επιδημία ιλαράς στη Disneyland, η Καλιφόρνια τροποποίησε τη νομοθεσία της. Πλέον τα παιδιά σχολική ηλικίας μπορούν να εξαιρεθούν από τον εμβολιασμό μόνο για ιατρικούς λόγους. Τα μέτρα αυτά πρέπει να επεκταθούν, τονίζει ο Χότες, διότι το αντιεμβολιαστικό κίνημα «δεν είναι πλέον μια μικρή περιθωριοποιημένη ομάδα, αλλά ένα κίνημα καλά οργανωμένο στο οποίο πρέπει να αντιταχθούμε ανοικτά». Πηγή: ΑΜΠΕ¨- AFP"
