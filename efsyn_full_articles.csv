site,url,section,title,date,author,full_text
efsyn.gr,https://www.efsyn.gr/stiles/apopseis/396023_ah-ellada-sagapo,ΑΠΟΨΕΙΣ,Αχ Ελλάδα σ᾽αγαπώ,2023-07-01 16:00, Θανάσης Βασιλείου ,"Η πιο γλυκιά πατρίδα είναι η καρδιά…που τ’ άγια χώματά της, πόνος και χαρά…Μανώλης Ρασούλης Η εκλογική αναμέτρηση Μαΐου και Ιουνίου ανέδειξε δυναμικές, εκφρασμένες σε πολιτικούς σχηματισμούς που έλαβαν ψήφο εισόδου στη Βουλή των Ελλήνων. Παρά το γεγονός ότι όσα ειπώθηκαν και έγιναν είχαν ως κεντρικό θέμα τους τη χώρα και το καλό της -και παρότι ορισμένες εξαγγελίες ήταν άκρως ευεργετικές για συγκεκριμένες ομάδες- όλα ανεξαιρέτως τα κόμματα άπλωσαν ενώπιον των ψηφοφόρων… «την αγάπη τους για την Ελλάδα». Από τον πολιτικό διάλογο και τις -θεμιτές κατά τα λοιπά- αντιπαραθέσεις, προκύπτει ότι η παραπάνω εδραιωμένη ρητορική των αγαπητικών της πατρίδας ελάχιστα διαφέρει από την αγάπη της αλογόμυγας προς τα άλογα και τα συγγενή ιπποειδή. Ειδικότερα για την Ακροδεξιά της νέας Βουλής -και με τον τρόπο του Μάνου Χατζιδάκι- «ο πατριωτισμός των φασιστών έχει τόση σχέση με την πατρίδα όση μπορεί να έχουν με τον πατριωτισμό τα άλογα επειδή συμμετέχουν στις παρελάσεις». Η αγάπη για την Ελλάδα έχει την ιστορία της και τις ποιότητές της. Λ.χ. το παλάτι αγαπούσε την Ελλάδα. Την αγάπησε σαν εξωτικό φρούτο με τη βουλιμία αποικιοκρατικών λογικών και ευρωπαϊκών ισορροπιών του μακρινού 19ου αιώνα. Μετά από πολλές ιστορικές καμπές, ύστερα από τον Α' και τον Β' Παγκόσμιο Πόλεμο, μετά από έναν πικρό εμφύλιο και μια δικτατορία, η αγαπημένη -και καλώς έπραξε- έδιωξε τους εστεμμένους αγαπητικούς, για να μην ξεφύγει όμως ποτέ από την πολιορκία τους. Ανέβασε όμως στον «θρόνο» άλλους κληρονομικούς αγαπητικούς, νέες δυναστείες, στην προσπάθειά της να γίνει μια σύγχρονη ευρωπαϊκή χώρα. Η Ελλάδα αγαπήθηκε από τις Μεγάλες Δυνάμεις, τους Γάλλους, τους Ρώσους, τους Αγγλους, αγαπήθηκε από τους Ιταλούς και τους Γερμανούς, αγαπήθηκε από τον λόρδο Ελγιν και από όλα τα σύγχρονα μουσεία ανά τον κόσμο. Αγαπήθηκε από τον λόρδο Τσόρτσιλ. Αγαπήθηκε από την Ε.Ε., τους εταίρους και δανειστές, από το ΔΝΤ, ακόμα και από τον Ερντογάν. Αγαπήθηκε από τους Αμερικανούς. Αγαπήθηκε εδώ και πολλά χρόνια από τους Κινέζους και τον αραβικό κόσμο. Η Ελλάδα αγαπήθηκε από τους επενδυτές χαρτοφυλακίου, από τραπεζίτες, από τον εφοπλιστικό κόσμο, τις κατασκευαστικές εταιρείες και τους μιντιάρχες. Οι Καραμανλήδες, οι Μητσοτάκηδες, οι Παπανδρέου αγαπάνε το δίχως άλλο την Ελλάδα. Η νεοεκλεγείσα κυβέρνηση αγαπάει κι αυτή την πατρίδα. Ανεξάρτητα από το αν η ποιότητα αυτής της αγάπης είναι η πιο μεγάλη γλίστρα για τη χώρα και τους πολίτες της. Προφανώς, η κοινοτοπία «τη σκότωσα επειδή την αγαπούσα» δεν αποτιμάται μόνο στο πραγματικό ΑΕΠ, ούτε καν στο κατά κεφαλήν με φθίνοντα και γερασμένο πληθυσμό. Ομως, όπως ακριβώς η ύπαρξη υπουργείου Πολιτισμού ή υπουργείου Παιδείας δεν συνεπάγεται ούτε πολιτισμένους ούτε καλλιεργημένους, το ίδιο και η αγάπη για την πατρίδα δεν συνεπάγεται Ελλάδα άξια να αγαπηθεί. Εντούτοις, εις πείσμα της δικής μου αντιρρητικότητας, την Ελλάδα την αγαπάνε οι ίδιοι οι Ελληνες. Με τα σκουπίδια που αφήνουν στους δρόμους και στις παραλίες, με τη φοροδιαφυγή τους, με τα αυθαίρετά τους, με την κατάληψη των δημόσιων χώρων, με την κουλτούρα του «αντισυστημισμού», της «ανυπακοής» και του «ενάρετου ατομισμού» που συναθροίζεται σε προθαλάμους πολιτικών γραφείων και ξεβράζεται σαν ορμητικό κύμα σε όλα τα πεδία. Αυτό το κύμα γουστάρει μεν τη Σκανδιναβία, δίχως να θέλει να φορολογηθεί. Με αποτέλεσμα να κονταροχτυπιέται γενναία με τον ανταγωνισμό της Βουλγαρίας και της Ρουμανίας – οι οποίες κι αυτές αγαπάνε την Ελλάδα καταλαμβάνοντας τις τελευταίες θέσεις σε πολλούς κρίσιμους ευρωπαϊκούς δείκτες. Την Ελλάδα πάνω απ’ όλους την αγαπάει η Ακροδεξιά της. Βέβαια, η παρουσία της Ακροδεξιάς στην ελληνική Βουλή δεν είναι κάτι νέο. Είναι μια επανάληψη του 2012 και του 2015. Λόγου χάρη, η Χρυσή Αυγή από το 2012 έως το 2019 εκπροσωπούνταν στη Βουλή των Ελλήνων, ενώ από το 2014 έως το 2020 είχε εκλεγμένους εκπροσώπους στο Ευρωκοινοβούλιο. Η επωδός ότι η ακροδεξιά στροφή δεν είναι μόνον ελληνικό αλλά μάλλον πανευρωπαϊκό φαινόμενο δεν παρηγορεί. Εδώ όμως, δεν μιλάμε για κάποια συμπαγή ή ομοιογενή κατηγορία υπεραγαπητικών, αλλά για μια ποικιλία αποκλίσεων από τον δημοκρατικό κανόνα που εμπεριέχουν πουτινόφιλους, αντιεμβολιαστές, αντιευρωπαϊστές, ψεκασμένους, «πατριώτες», συνωμοσιολόγους, συνταγματικούς εθνικιστές, ρατσιστές, θρησκόληπτους, μισαλλόδοξους, φοβικούς, εμπόρους κηραλοιφών και επιστολών του Ιησού, δημιουργιστές και γνωστούς νεοφασίστες. Υπάρχει θεραπευτική ενάντια στον ασφυκτικό εναγκαλισμό των αγαπητικών; Ναι, υπάρχει. Αν σκεφτόμαστε μέλλον χειραφετητικό, πολιτικό, δημοκρατικό, άμεσα συνδεδεμένο με αξιώσεις λύσης των προβλημάτων της κοινωνικής συλλογικότητας εντός της πολιτείας και όχι εντός της κουραστικής επικράτειας της αγάπης για την Ελλάδα, θα πρέπει να σταματήσουμε εγκαίρως τα αγαπόμετρα. Η ιδιοποίηση και το εμπόριο της «αγάπης για την Ελλάδα» είναι πολύ σκοτεινή σκευή."
efsyn.gr,https://www.efsyn.gr/themata/thema-tis-efsyn/390564_i-mayri-biblos-gia-ta-dikaiomata-erga-kai-imeres-toy-kyr-mitsotaki,ΤΟ ΘΕΜΑ ΤΗΣ «ΕΦ.ΣΥΝ.»,Η μαύρη βίβλος για τα δικαιώματα - Έργα και ημέρες του Κυρ. Μητσοτάκη,2023-05-21 12:18," Ντίνα Δασκαλοπούλου, Δημήτρης Τερζής, Γιώτα Τέσση ","Με το αφήγημα του «νόμου και της τάξης» και με εργαλείο το «επιτελικό κράτος», η απερχόμενη κυβέρνηση υποσχέθηκε μια ασφαλή και ποιοτική ζωή στους πολίτες. Στην πραγματικότητα αυτό που ζήσαμε ήταν η απόσυρση του κράτους ακόμα και από τις στοιχειώδεις υποχρεώσεις του προς όφελος των ιδιωτών ακόμα και την περίοδο της πανδημίας, η λεηλασία του λαϊκού εισοδήματος, η διεύρυνση και το βάθεμα των ταξικών ανισοτήτων. Κι επειδή πάντα «η φτώχεια είναι πιο φρόνιμη αν νιώθει ότι φταίει», σε κάθε, μα κάθε περίσταση -από την πανδημία μέχρι την τραγωδία των Τεμπών- η κυβέρνηση επιστράτευσε τη λογική της «ατομικής ευθύνης» μέχρι και το φιλότιμο των θυμάτων της τραγωδίας που... πρέπει «να βάλουν πλάτη». Οι έρευνες για τις συνθήκες διαβίωσης στη χώρα διαψεύδουν ηχηρά τα λαμπερά «γαλάζια» διαφημιστικά σποτ και τα γεγονότα καταδεικνύουν πόσο ευθέως έχει προσβάλει και υπονομεύσει το πολίτευμα η Νέα Δημοκρατία. Από τις απευθείας αναθέσεις εκατομμυρίων ευρώ, τους αθρόους διορισμούς των δικών της ανθρώπων σε κάθε δημόσιο οργανισμό μέχρι τη διαχείριση της πανδημίας με τα χιλιάδες θύματα, η απερχόμενη κυβέρνηση επιχείρησε να φέρει το πολίτευμα στο μέτρα της κι έπαιξε με τους θεσμούς ώστε να ελέγξει το κράτος-λάφυρο.  Και, ταυτόχρονα, ζήσαμε μια πρωτοφανή καταρράκωση των θεσμών, μια συνεχή υποχώρηση του κράτους δικαίου, ένα όργιο καταστολής και -βεβαίως- ίσως το μεγαλύτερο σκάνδαλο της Μεταπολίτευσης με την παρακολούθηση του μισού πολιτικού συστήματος. Προσωπικά δεδομένα υπουργών, πολιτικών, αρχηγών των Ενόπλων Δυνάμεων, δημοσιογράφων οιονεί θέτουν σε ομηρία εκατοντάδες πρόσωπα, δημιουργώντας σοβαρότατα ερωτήματα για το πώς θα λειτουργεί το ίδιο το πολίτευμα από εδώ και πέρα αν ύστερα από αυτές στις εκλογές συνεχίσει να κατοικοεδρεύει στο Μαξίμου ο κ. Μητσοτάκης. Σελίδες επί σελίδων έχουν γραφτεί από διεθνείς οργανισμούς και θεσμικά όργανα για τα έργα και τις ημέρες της κυβέρνησης που απέρχεται και για τον τρόπο που αντιμετώπισε αυτόν τον λαό από τον δρόμο μέχρι τον νόμο, τον οποίο ασφαλώς και έκανε πολιτικό εργαλείο. Σελίδες επί σελίδων έχουν γραφτεί και από την εφημερίδα μας που παρακολούθησε βήμα βήμα, μέρα μέρα σε όλα τα πεδία το πόσο συστηματικά ο «εχθρός λαός» φτωχοποιήθηκε, ενώ γινόταν ένα πάρτι διαφθοράς και οι θεσμοί υπονομεύονταν από αυτούς τους ίδιους τους υποτιθέμενους θεματοφύλακές τους. Αστυνομική βία και καταστολή, (αν)ελευθερία του Τύπου και παρακολουθήσεις. Επιλέγουμε μόνο τρία πεδία από όσα... διέπρεψε η κυβέρνηση του κ. Μητσοτάκη. Και ίσως ο άνθρωπος που θα λείψει σε όλους μας σε αυτές τις εκλογές, ο αείμνηστος Ηλίας Νικολακόπουλος, να έχει περιγράψει καλύτερα από τον καθένα όσα ζήσαμε σε αυτή την τετραετία αυταρχικού νεοφιλελευθερισμού. Ως «καχεκτική δημοκρατία» είχε ορίσει ο Νικολακόπουλος την περίοδο από το τέλος του Εμφυλίου μέχρι την επιβολή της στρατιωτικής δικτατορίας, «μια ιδιότυπη σύζευξη αυταρχισμού και δημοκρατίας, αποκλεισμού και ευημερίας, ιδεολογικής οπισθοδρόμησης και πολιτιστικής άνοιξης». Δυστυχώς, η Ελλάδα τόσες δεκαετίες μετά επέστρεψε, επί ημερών Μητσοτάκη, στην ίδια κατάσταση. Τον Νοέμβριο του 2019, λίγους μήνες αφότου η Ν.Δ. είχε αναλάβει την εξουσία, ο Μάκης Βορίδης (τότε υπουργός Αγροτικής Ανάπτυξης) δήλωνε στον ΣΚΑΪ: «Το ξύλο είναι στοιχείο αναγκαστικότητας». Η κυνική αυτή δήλωση επιβεβαιώθηκε τους μήνες που ακολούθησαν. Η «κανονικότητα» του επιτελικού κράτους περιλάμβανε πρωτοφανείς πρακτικές που θύμιζαν άλλες εποχές: πρόσφυγες με τα μωρά στα χέρια αναγκάζονταν, αξημέρωτα, από τα ΜΑΤ να εγκαταλείψουν τα προσωρινά καταφύγιά τους σε επιχειρήσεις-σκούπα της ΕΛ.ΑΣ.· αστυνομικοί εισέβαλλαν σε κινηματογράφους και απομάκρυναν ανήλικους θεατές παρουσία των γονιών τους· έκαναν έφοδο σε κλαμπ στο Γκάζι και υποχρέωναν 300 ανθρώπους να μείνουν γονατιστοί με τα χέρια στο κεφάλι· ξεγύμνωναν και βασάνιζαν διαδηλωτές φωνάζοντας «Ετσι γαμάνε οι χακί. Στα Εξάρχεια έχουμε χούντα, ρε, το κατάλαβες;»· απειλούσαν ανήλικες ότι «θα περάσετε καλά στο Τμήμα...». Η Διεθνής Αμνηστία εξέφρασε την ανησυχία της πριν ακόμα η κυβέρνηση Μητσοτάκη συμπληρώσει έξι μήνες εξουσίας. Οι επιθέσεις της Αστυνομίας δεν ήταν μόνο βάρβαρες, αλλά και δολοφονικές. Τον Αύγουστο του 2019, σε μια από τις πρώτες αστυνομικές επιχειρήσεις στο «άβατο των Εξαρχείων», κατά τη διάρκεια εκδήλωσης στο Κοινωνικό Κέντρο Κ*ΒΟΞ, άνδρες των ΜΑΤ έκαναν έφοδο στην είσοδο της κατάληψης σπάζοντας την τζαμαρία με καρέκλα, χτυπώντας στα τυφλά με κλομπ και ρίχνοντας σε ευθεία βολή δακρυγόνα σε κλειστό χώρο. Το πρόσχημα για «άβατο των Πανεπιστημίων» έφερε τα ΜΑΤ στις εισόδους των εκπαιδευτικών ιδρυμάτων, την ώρα που 600 ειδικοί φρουροί προσλαμβάνονταν για να στελεχώσουν την Πανεπιστημιακή Αστυνομία. Το φοιτητικό κίνημα έβραζε, οι διαδηλώσεις διαμαρτυρίας διαδέχονταν η μία την άλλη, νεαροί φοιτητές δέρνονταν ανηλεώς. Σε μια κινητοποίηση ο φοιτητής του ΑΠΘ Γιάννης Ντουσάκης τραυματίστηκε στο κεφάλι από κρότου-λάμψης σε ευθεία βολή. Ο πρωθυπουργός χαρακτήρισε τον φοιτητή «επαγγελματία τραυματία» και έθεσε το δίλημμα «βιβλιοθήκη ή βαριοπούλες». Η εφημερίδα «Guardian» έγραψε για την Ελλάδα: «Η κυβέρνηση Μητσοτάκη φέρεται να έχει δώσει λευκή επιταγή στις δυνάμεις ασφαλείας». Τον Ιούλιο του 2020 υπήρξε η πρώτη καταγγελία για νεκρό. Η οικογένεια του Βασίλη Μάγγου κατήγγειλε ότι ο 26χρονος πέθανε έναν μήνα μετά τον βασανισμό του στο Α.Τ. Βόλου και άλλη μία εσωτερική έρευνα διατάχθηκε από την ΕΛ.ΑΣ.: «Γεγονός αδιαμφισβήτητο είναι ότι το παιδί μας πέθανε. Γεγονός αδιάψευστο είναι ότι πριν από έναν μήνα ξυλοκοπήθηκε από τα ΜΑΤ άγρια και επικίνδυνα για τη σωματική του υγεία. Γεγονός (μη αποδεικνυόμενο ιατροδικαστικά) είναι ότι μετά τον ξυλοδαρμό, αλλά και τους εξευτελισμούς που υπέστη στο κρατητήριο, κατέρρευσε η ψυχική του υγεία, που μοιραία επηρέασε τις αποφάσεις για τη ζωή του. Γεγονός είναι ότι στη χώρα μας δεν λειτουργούν οι δημοκρατικοί θεσμοί». Ο τότε υπουργός Προστασίας του Πολίτη, Μιχάλης Χρυσοχοΐδης, σύστησε πενταμελή επιτροπή για διερεύνηση της αστυνομικής βίας, υπό την προεδρία του Νίκου Αλιβιζάτου, καθηγητή Συνταγματικού Δικαίου. Παράλληλα, η Ελληνική Ενωση για τα Δικαιώματα του Ανθρώπου έκανε αναφορά στον Συνήγορο του Πολίτη, σημειώνοντας ότι η δράση των ενστόλων «φαίνεται να έχει τη μορφή συστηματικής παρανομίας». Και ήταν ακόμα Δεκέμβριος του 2019... Δημήτρης Ινδαρές Πριν αλλάξει ο χρόνος τα ΜΑΤ έκαναν επιχείρηση σε κατάληψη στο Κουκάκι και συνέλαβαν μέσα στο σπίτι του τον σκηνοθέτη Δημήτρη Ινδαρέ και τους δύο γιους του. Γείτονες κατέγραψαν σε βίντεο τη βία που υπέστησαν οι τρεις συλληφθέντες, οι οποίοι, εκτός από δαρμένοι, βρέθηκαν και κατηγορούμενοι. Αθωώθηκαν τον Νοέμβριο του 2022. Οι καταγγελίες αυξάνονταν με ραγδαίους ρυθμούς. Η ΕΛ.ΑΣ. παραδέχτηκε βασανισμό γυναίκας ΑμεΑ στο Α.Τ. Ομόνοιας και διέταξε ΕΔΕ. Αστυνομικός της ΔΙΑΣ καταγράφηκε να χτυπάει στο κεφάλι 11χρονο Ρομά· τέθηκε σε διαθεσιμότητα και διατάχθηκε ΕΔΕ. Μια 22χρονη τραυματίστηκε σοβαρά στο κεφάλι από αστυνομικούς κατά τη διάρκεια διαδήλωσης στο Ηράκλειο. Την αγριότητα των ΜΑΤ υπέστησαν κάτοικοι της Τήνου που τόλμησαν να αντισταθούν στην τοποθέτηση ανεμογεννητριών. Ακόμη μία ΕΔΕ διατάχθηκε για επίθεση αστυνομικών σε πρόσφυγες στο λιμάνι της Μυτιλήνης. Με πρόσχημα την προστασία από τον κορονοϊό, αστυνομικές δυνάμεις προσήγαγαν στον σωρό διαδηλωτές ή περαστικούς. Η πιο χαρακτηριστική περίπτωση απρόκλητης επίθεσης ήταν ο ξυλοδαρμός του 29χρονου Αλέξανδρου στη Νέα Σμύρνη. «Πονάω, τι με βαράτε;», φώναζε ο νεαρός την ώρα που αστυνομικός τον χτυπούσε με μανία. Οι κάτοικοι βγήκαν μαζικά στους δρόμους ενάντια στην αστυνομική βία. Η κυβέρνηση έσπειρε βία και τη θέρισε στα γεγονότα της Νέας Σμύρνης, όταν τραυματίστηκε αστυνομικός. Σε εκείνα τα επεισόδια χτυπήθηκαν πολλά νέα παιδιά, έγιναν δεκάδες συλλήψεις στον σωρό και ένας πολίτης, που κατηγορήθηκε για απόπειρα ανθρωποκτονίας του αστυνομικού, προφυλακίστηκε για επτά μήνες μέχρι να αποδειχθεί ότι δεν ήταν καν στο σημείο των διαδηλώσεων. Μετά την οικογένεια Ινδαρέ ήρθε η σειρά της οικογένειας Καττή στα Σεπόλια. Αστυνομικοί της ομάδας ΔΡΑΣΗ χτύπησαν ανελέητα τον 24χρονο τότε Ορέστη Καττή στην πιλοτή του σπιτιού του. Την αστυνομική βία δεν γλίτωσαν η μητέρα του Ορέστη και η αδερφή του, με τον πατέρα να καταλήγει νοσηλευόμενος στον «Ευαγγελισμό» και φρουρούμενος! Τα δύο παιδιά της οικογένειας και δύο οικογενειακοί φίλοι τους σύρθηκαν στο Πλημμελειοδικείο - η εμπλοκή τους με τη Δικαιοσύνη δεν έχει τελειώσει τρία χρόνια μετά. Λίγο πριν από την ετυμηγορία, η δίκη ακυρώθηκε και θα ξεκινήσει από την αρχή! Ακολούθησαν δεκάδες καταγγελίες για αστυνομικές επιθέσεις σε φοιτητές, εκπαιδευτικούς, μετανάστες, δημοκρατικούς ανθρώπους που διεκδικούν τα δικαιώματά τους. Ο υπουργός Προστασίας του Πολίτη άλλαξε και τον Μ. Χρυσοχοΐδη διαδέχτηκε ο Τ. Θεοδωρικάκος. Επί των ημερών του ο 18χρονος Ρομ Νίκος Σαμπάνης έπεσε νεκρός από σφαίρες αστυνομικών κατά τη διάρκεια καταδίωξης στο Πέραμα. Ηταν άοπλος και μαζί του ήταν δύο ανήλικοι φίλοι του. Για την ανθρωποκτονία Σαμπάνη θα δικαστούν επτά αστυνομικοί. Τον Μάιο του 2020 η Επιτροπή Αλιβιζάτου ολοκλήρωσε το έργο της και παρέδωσε στον υπουργό Μ. Χρυσοχοΐδη το πόρισμά της, αλλά αυτό παραδόθηκε στη Βουλή ύστερα από καθυστέρηση έξι μηνών. Στο πόρισμα γίνεται λόγος για «μεροληψία των ανακριτικών αστυνομικών οργάνων, η οποία εκδηλώνεται με την αποδοχή εντυπωσιακά όμοιων καταθέσεων από τους εμπλεκόμενους αστυνομικούς, αλλά και με απόδοση πολύ μεγαλύτερης βαρύτητας στις μαρτυρικές τους καταθέσεις σε σύγκριση με εκείνες των πολιτών». «Η ακραία καταστολή δείχνει φόβο» Ορέστης Καττής Τα τελευταία χρόνια ζούμε μια πρωτόγνωρη κατάσταση στη χώρα μας. Η κρατική καταστολή και η αστυνομική αυθαιρεσία έχουν γίνει καθεστώς. Πλέον φαντάζει φυσιολογικό να βλέπουμε δολοφονημένα παιδιά από αστυνομικούς και άγρια ξυλοδαρμένους σε κάθε πορεία. Η οικογένειά μου, όπως και χιλιάδες άλλοι, είμαστε θύματα τέτοιας ακραίας βίας. Τη 17η Νοεμβρίου 2020, όταν η κυβέρνηση κήρυξε παράνομες τις διαδηλώσεις για την επέτειο του Πολυτεχνείου με πρόσχημα την προστασία της δημόσιας υγείας, με σωματεία και φοιτητικούς συλλόγους πραγματοποιήσαμε πορεία στη μνήμη των νεκρών του λαού μας. Κυριολεκτικά στο σπίτι μας, αστυνομικοί χτύπησαν με μανία εμένα και στη συνέχεια τη μητέρα μου και την αδελφή μου. Υστερα από τόσον καιρό εμείς, που τολμήσαμε να παραβούμε την αστυνομοκρατία και τις εντολές του κ. Χρυσοχοΐδη, βρισκόμαστε σε δικαστική ομηρία επειδή η δίκη θα ξαναρχίσει από το μηδέν. Και θα ξαναζήσουμε όσα ζήσαμε στις αλλεπάλληλες συνεδριάσεις του δικαστηρίου, όταν οι μάρτυρες κατηγορίας αστυνομικοί, σαν τάγμα εφόδου, μας χλεύαζαν και μας έβριζαν χυδαία. Η ακραία καταστολή και η βία δείχνουν φόβο. Φοβούνται τη νεολαία που, στερώντας της τα όνειρα και το μέλλον, θα αποτελέσει τη σπίθα που θα αλλάξει τον κόσμο μας. Φοβούνται τις καινούργιες γειτονιές που, σαν τη Νέα Σμύρνη, θα πλημμυρίσουν από ένα ποτάμι κόσμου που διεκδικεί τη ζωή του, τα δικαιώματά του, τη δημοκρατία του και όχι τον ζόφο που του προσφέρουν. Δεν θέλουμε άλλους νεκρούς όπως στα Τέμπη, άλλα νεκρά παιδιά Ρομά και άλλους νεκρούς στα νοσοκομεία. Γι' αυτούς θα είμαστε πάντα στους δρόμους, μπροστά στους αγώνες «Εχετε πάει στη Σάμο; Οχι, δεν έχετε πάει» - θα αρκούσε να θυμηθεί κανείς την επίθεση του Κυριάκου Μητσοτάκη στην ξένη ανταποκρίτρια Ιγκεμποργκ Μπέγκελ για να περιγράψει την αντίληψη του καθεστώτος σχετικά με τον ρόλο των δημοσιογράφων. Ή τον απόλυτα αδιαφανή τρόπο με τον οποίο διανεμήθηκαν τα κονδύλια από την κυβέρνηση κατά τη διάρκεια της πανδημίας ώστε να πριμοδοτηθούν τα «φίλια» Μέσα. Ή την παράνομη παρακολούθηση ρεπόρτερ. Ή τις αγωγές SLAPP και από δημόσιους λειτουργούς. Ή τους δημοσιογράφους και τους εκδότες που κατηγορήθηκαν για τις αποκαλύψεις τους για το σκάνδαλο Novartis. Ή τη δολοφονία του Γιώργου Καραϊβάζ, για την οποία -ω του θαύματος- έγιναν συλλήψεις μόλις προ ολίγων ημερών. Μία από τις πρώτες πράξεις στη σάγκα του «επιτελικού κράτους» ήταν η πρωτοφανής υπαγωγή του κρατικού Πρακτορείου Ειδήσεων -μαζί με την ΕΥΠ- στο Γραφείο του Πρωθυπουργού. Αργότερα η απόπειρα λογοκρισίας των δημοσιογράφων στα δημόσια ΜΜΕ θα ερχόταν στο φως με τον πιο χονδροειδή τρόπο. Στις 8 Φεβρουαρίου 2021 διέρρευσε σημείωμα της διοίκησης της ΕΡΤ: «ΠΡΟΣ ΣΥΝΑΔΕΛΦΟΥΣ Δ. ΠΑΡΑΓΩΓΟΥΣ ΔΕΝ ΠΑΙΖΟΥΜΕ ΦΩΤΟΓΡΑΦΙΑ ΑΛΛΑ ΟΥΤΕ ΚΑΙ ΒΙΝΤΕΟ Κ. ΜΗΤΣΟΤΑΚΗ ΑΠΟ ΤΗ ΒΕΡΑΝΤΑ ΤΟΥ ΣΠΙΤΙΟΥ ΣΤΕΦΑΝΑΔΗ (ΤΡΑΠΕΖΙ), ΙΚΑΡΙΑ». Οι εκπρόσωποι των δημοσιογράφων της ΕΡΤ έβγαλαν ανακοίνωση: «Δεν είναι η πρώτη φορά που οι εργαζόμενοι της ΕΡΤ δεχόμαστε αφόρητες πιέσεις για το πώς πρέπει να παιχτεί, υποβαθμιστεί ή και να αποσιωπηθεί μια είδηση. Συνήθως οι εντολές είναι προφορικές, το γραπτό σημείωμα του Σαββατοκύριακου όμως είναι πραγματικό γεγονός». Τον Απρίλιο του 2021 ο ευρωβουλευτής του ΣΥΡΙΖΑ-Π.Σ., Στέλιος Κούλογλου, υποβάλλει ερώτηση για τη συστηματική λογοκρισία και την οικονομική χειραγώγηση των ΜΜΕ στην Ελλάδα, όπου σημειώνει: «Στις 19 Απριλίου, δημοσιογράφος της ελληνικής Δημόσιας Ραδιοτηλεόρασης κατήγγειλε επανειλημμένη λογοκρισία σε έρευνές της, με αποκορύφωμα εκπομπή που είχε θέμα τη λογοκρισία στα κοινωνικά δίκτυα. Αντίστοιχα περιστατικά έχουν καταγραφεί σε ενημερωτικές εκπομπές, όπως π.χ. για τους καταυλισμούς των προσφύγων, ακόμη και σε καλλιτεχνικά έργα. Στις 16 Απριλίου, δύο βουλευτές του κυβερνώντος κόμματος ζήτησαν με κοινοβουλευτική παρέμβαση εξηγήσεις για τη μετάδοση σατιρικού τραγουδιού σε ψυχαγωγική εκπομπή της δημόσιας τηλεόρασης». Μπορεί ο πρωθυπουργός να χαρακτήρισε «μπούρδες» την έκθεση των Ρεπόρτερ Χωρίς Σύνορα στην οποία η Ελλάδα κατρακύλησε 38 θέσεις και από την 70ή θέση βρέθηκε στην 108η το 2022, ωστόσο όλος ο υπόλοιπος πλανήτης δεν φαίνεται να συμφωνεί μαζί του (φυσικά και φέτος η χώρα παρέμεινε στα Τάρταρα - στη θέση 107). Μόνο τον Νοέμβριο που μας πέρασε, μέσα σε μόλις τρεις μέρες αποδείχτηκε πως «η ελευθερία του Τύπου βρίσκεται υπό πολιορκία καθημερινά στην Ελλάδα», όπως τουίταρε ο επικεφαλής των ΡΧΣ για την Ευρωπαϊκή Ενωση και τα Βαλκάνια, Pavol Szlai: τη Δευτέρα αποκαλύφθηκε ότι παρακολουθούσαν παράνομα και τον δολοφονημένο Γιώργο Καραϊβάζ, την Τρίτη συνελήφθη ο διεθνούς φήμης φωτορεπόρτερ Νίκος Πηλός, την Τετάρτη κάποιοι προσπάθησαν να καταχραστούν φορολογικά στοιχεία των Reporters United. Ακόμα και η φετινή έκθεση του Στέιτ Ντιπάρτμεντ για τα ανθρώπινα δικαιώματα στην Ελλάδα καταγράφει ζητήματα υπονόμευσης της ελευθερίας των μέσων ενημέρωσης, όπως και καταγγελίες για κυβερνητικές πιέσεις στον Τύπο να μη δημοσιεύονται ρεπορτάζ που δεν είναι υπέρ της κυβέρνησης, αλλά και καταγγελίες οργανώσεων ότι πολλά μέσα ενημέρωσης παραλείπουν να δημοσιοποιήσουν σοβαρές παραβιάσεις ανθρωπίνων δικαιωμάτων. Και, φυσικά, η κυβέρνηση καθ’ όλη τη θητεία της ακολούθησε και την παλιά συνταγή για μια αναίτια προσαγωγή ή ένα μπερντάχι όπου δεν πίπτει λόγος (και λογοκρισία). Ας θυμηθούμε μόνο τα τελευταία κρούσματα αστυνομικής βίας κατά λειτουργών των ΜΜΕ τον Μάρτιο. Λίγες ημέρες μετά τον φωτορεπόρτερ Γιάννη Λιάκο, ο οποίος κατά τη διάρκεια της μεγαλειώδους διαδήλωσης της 16ης Μαρτίου για τα Τέμπη τραυματίστηκε από δύο χειροβομβίδες κρότου-λάμψης που έριξαν στο κεφάλι και στο σώμα του οι αστυνομικοί, με αποτέλεσμα να υποστεί κάκωση ακουστικού νεύρου–τυμπάνου, η ΕΣΗΕΑ καταγγέλλει ότι ο Νίκος Χριστοφάκης, ο οποίος κάλυπτε τη συγκέντρωση στο Σύνταγμα, διαγνώστηκε με απώλεια ακοής σε ποσοστό 55% εξαιτίας χειροβομβίδας κρότου-λάμψης που έριξαν οι δυνάμεις των ΜΑΤ και εξερράγη δίπλα του. Το πρώτο κρούσμα του μεγαλύτερου σκανδάλου της Μεταπολίτευσης, αυτού των υποκλοπών, αποκαλύφθηκε τον Νοέμβριο του 2021 από την «Εφ.Συν.», όταν δημοσιεύσαμε επίσημα έγγραφα της ΕΥΠ σύμφωνα με τα οποία βρισκόταν σε καθεστώς παρακολούθησης ο δημοσιογράφος Σταύρος Μαλιχούδης, ένας δικηγόρος που είχε αναλάβει τη δικαστική εκπροσώπηση ενός πρόσφυγα, άτομα που βοηθούσαν σε δομές αλληλεγγύης αλλά και αντιεμβολιαστές. Η κυβέρνηση δεν διανοήθηκε να διαψεύσει την είδηση, αυτό που έκανε ήταν να τη «θάψει», καθώς κανένα από τα συστημικά ΜΜΕ δεν ενδιαφέρθηκε να ρωτήσει περαιτέρω, πόσο μάλλον να την αναδημοσιεύσει. Λίγους μήνες αργότερα έρχεται η επαίσχυντη τροπολογία της κυβέρνησης σύμφωνα με την οποία κανένα θύμα παρακολούθησης δεν θα είχε δικαίωμα να μάθει αν βρέθηκε σε καθεστώς παρακολούθησης. Και μετά αποκαλύπτεται η παρακολούθηση του δημοσιογράφου Θανάση Κουκάκη, τόσο από την ΕΥΠ όσο και από το λογισμικό Predator. Oύτε κι εκεί κουνήθηκε φύλλο από τα συστημικά ΜΜΕ, πλην ελαχίστων εξαιρέσεων. Οταν αποκαλύφθηκε η περίπτωση παρακολούθησης του Νίκου Ανδρουλάκη αποδείχτηκε ότι το μεγαθήριο που άκουγε στο όνομα «επιτελικό κράτος» δεν ήταν τίποτε άλλο παρά ένας γίγαντας με πήλινα πόδια. Εφταναν δυο-τρία μικρά ρήγματα σε αυτό το κέλυφος μυστικότητας που φάνταζε άτρωτο για να διαπιστωθεί ότι από μέσα ήταν κούφιο και πως οι εμπνευστές του και οι συμμετέχοντες σε αυτό είχαν αφήσει πίσω τους πολλά ίχνη, δείγμα αλαζονείας και αίσθησης ότι «αυτούς» δεν τους αγγίζει κανείς. Σε αυτό το τελευταίο μέχρι ώρας δεν έχουν άδικο. Εχει περάσει σχεδόν ένας χρόνος αφότου οι αποκαλύψεις από συγκεκριμένα μέσα ενημέρωσης («Inside Story», «Documento», «Reporters United», «Βήμα», «Καθημερινή», «News 247», «Εφ.Συν.» κ.ά.) έχουν ξεσκεπάσει πρόσωπα και πράγματα που φτάνουν ώς το Μαξίμου και πλην δύο τυπικών παραιτήσεων, του ανιψιού τού πρωθυπουργού, Γρηγόρη Δημητριάδη, και του διοικητή της ΕΥΠ, Παναγιώτη Κοντολέοντος, τίποτε άλλο δεν συνέβη. Τα εμπλεκόμενα πρόσωπα, οι επιχειρηματίες Φέλιξ Μπίτζιος, Γιάννης Λαβράνος, ο Ισραηλινός ιδιοκτήτης της εταιρείας του Predator, Intellexa, η εισαγγελέας της ΕΥΠ κ. Βλάχου, συγκεκριμένοι αξιωματικοί της ΕΛ.ΑΣ. συνεχίζουν τις ζωές τους δίχως να έχουν κληθεί για εξηγήσεις από τη Δικαιοσύνη. Ακόμα και στην Εξεταστική της Βουλής, που αποδείχτηκε μια διαδικασία-παρωδία, η κυβερνητική πλειοψηφία προστάτευσε συγκεκριμένους μάρτυρες από τη βάσανο της παρουσίας τους και των ερωτήσεων που θα έπρεπε να απαντήσουν ενώπιον των βουλευτών, ενώ όσοι πήγαν να καταθέσουν επικαλούνταν το «απόρρητο» σε κάθε «δύσκολη» ερώτηση. Η επίμονη δημοσιογραφία Του Θανάση Κουκάκη* Θανάσης Κουκάκης Είναι λογικό η κοινή γνώμη να μην ασχολείται με ένα θέμα το οποίο δεν προβάλλεται και ως εκ τούτου δεν μπορεί να γνωρίζει σε βάθος. Αντίθετα, ένα θέμα που συντηρείται στον δημόσιο διάλογο και για το οποίο ο κάθε πολίτης μπορεί να σχηματίσει ολοκληρωμένη άποψη είναι ένα θέμα για το οποίο η κάθε κυβέρνηση καλείται να δώσει αναλυτικές και πειστικές εξηγήσεις. Είναι χαρακτηριστικό το πόσο γρήγορα και σε βάθος έκανε τη δουλειά της η δημοσιογραφία στην υπόθεση των Τεμπών, σε σχέση με την υπόθεση των υποκλοπών. Στα Τέμπη υπήρχε μια καθολική συμμετοχή των δημοσιογράφων στη διερεύνηση της τραγωδίας και αναδείχτηκαν αμέσως όλες οι παραλείψεις και οι ευθύνες. Στις υποκλοπές δεν συνέβη αυτό. Ομως, σε πείσμα των πάντων η «επίμονη δημοσιογραφία» δεν εγκατέλειψε τον στόχο της ενημέρωσης της κοινής γνώμης για το πώς ένας παρακρατικός μηχανισμός με όχημα την ΕΥΠ παρακολουθούσε, είτε με τη συμβατική τεχνολογία είτε με το Predator, για σχεδόν δύο χρόνια δημοσιογράφους, πολιτικούς και επιχειρηματίες, κατ’ εντολή του Μεγάρου Μαξίμου. Το θέμα έμεινε ζωντανό. Ετσι, φτάνοντας στο debate των πολιτικών αρχηγών, μια απλή ερώτηση λίγων λέξεων ήταν αρκετή για να έρθει ξανά στην επικαιρότητα μέσα από την απάντηση που έδωσε ο ίδιος ο Κυριάκος Μητσοτάκης. Ενώπιον εκατομμυρίων θεατών αναγκάστηκε να παραδεχτεί ότι οι υποκλοπές είναι το σκάνδαλο που σκιάζει την κυβέρνησή του. Η ουσία είναι ότι αμέσως μετά το debate η ελληνική κοινή γνώμη για πρώτη φορά είχε την ευκαιρία να πληροφορηθεί χωρίς φίλτρα την πραγματική διάσταση του σκανδάλου και τον ρόλο που διαδραμάτισε το πρωθυπουργικό περιβάλλον σε αυτό. Πλέον η υπόθεση αυτή δεν γυρίζει πίσω. Ανεξαρτήτως των πολιτικών συσχετισμών, τους επόμενους μήνες θα γίνουν ευρέως γνωστά στην ελληνική κοινωνία όλα όσα έπρεπε ήδη να έχουν αποκαλυφθεί για το σκάνδαλο. Και οι εξελίξεις από δω και πέρα θα έχουν τη βούλα της Δικαιοσύνης. Και αυτό είναι εξαιρετικά σημαντικό. Με την προσωποποίηση των ποινικών και πολιτικών ευθυνών θα υπάρξει πραγματική εκτόνωση. Αυτό θα είναι λυτρωτικό για τους πάντες. *Δημοσιογράφος, θύμα των παρακολουθήσεων Σε αντίθεση με την πλειονότητα των ελληνικών ΜΜΕ, τα ξένα μέσα ασχολήθηκαν ξανά και ξανά με το θέμα, όχι μόνο αναδεικνύοντάς το ως το ελληνικό «Γουότεργκεϊτ» αλλά συνεισφέροντας και με αποκαλύψεις όπως εκείνη των New York Times, σύμφωνα με την οποία η ελληνική κυβέρνηση μέσω του υπουργείου Εξωτερικών είχε δώσει άδεια στην Intellexa να εξαγάγει το Predator σε τρίτες χώρες. Κάπως έτσι κατέρρευσε με κρότο το βασικό κυβερνητικό επιχείρημα ότι το Μαξίμου δεν γνώριζε τίποτε για το λογισμικό και για εκείνους που το χρησιμοποιούν. Την ίδια ώρα τη σκυτάλη έπαιρνε η επιτροπή PEGA του Ευρωκοινοβουλίου, η οποία επισκέφτηκε την Ελλάδα για συναντήσεις με πολιτικούς, δημοσιογράφους, ΜΚΟ αναφορικά με το θέμα. Το πόρισμά της, που παρουσιάστηκε πριν από λίγες μέρες, έβαζε στο κάδρο των ευθυνών την κυβέρνηση και τον ίδιο τον πρωθυπουργό. Παρόμοια επίσκεψη πραγματοποίησε και η επιτροπή LIBE η οποία έχει τη δυνατότητα να εισηγηθεί και περικοπή κονδυλίων για τη χώρα μας, όπως έγινε αντίστοιχα σε Ουγγαρία και Πολωνία, όπου το κράτος δικαίου και η ελευθερία του Τύπου δοκιμάζονται επίσης. Η ελληνική κυβέρνηση αρνήθηκε να συναντήσει την εν λόγω επιτροπή, αφού προηγουμένως είχε προσπαθήσει -ανεπιτυχώς- να ματαιώσει την επίσκεψή της στη χώρα μας. Λίγες μέρες πριν από τις εκλογές, ο πρωθυπουργός στην τηλεμαχία των πολιτικών αρχηγών παραδέχτηκε ότι ο Νίκος Ανδρουλάκης δεν αποτελούσε «εθνική απειλή» για τον τόπο, χωρίς ωστόσο να πει στον ελληνικό λαό για ποιον λόγο βρισκόταν υπό παρακολούθηση. Ουδεμία εξήγηση έχει δώσει επίσης για τις παρακολουθήσεις του αρχηγού ΓΕΕΘΑ, του υπουργού της κυβέρνησης Κωστή Χατζηδάκη και όσων τα στοιχεία έχουν επιβεβαιωθεί από την έρευνα της Αρχής για τη Διασφάλιση του Απορρήτου των Επικοινωνιών. Ο πρωθυπουργός συμπεριφέρεται λες και το σκάνδαλο ήταν μια ατυχής στιγμή την οποία προσπαθεί να ξεπετάξει όσο το δυνατόν γρηγορότερα. Και, σε αντίθεση με άλλους ηγέτες στο παρελθόν που βρέθηκαν στη δίνη παρόμοιων σκανδάλων και παραιτήθηκαν, ο ίδιος παραμένει γαντζωμένος στην καρέκλα, εις βάρος της ίδιας της δημοκρατίας."
efsyn.gr,https://www.efsyn.gr/tehnes/media/386894_ta-mesa-koinonikis-diktyosis-den-einai-mia-eikona-magiki,MEDIA,Τα μέσα κοινωνικής δικτύωσης δεν είναι μια «εικόνα μαγική»,2023-04-23 06:00, Δημήτρης Κανελλόπουλος ,"«Θα ήταν πραγματικά πολύ περίεργο, στην εποχή των social media, ένα βιβλίο που μιλά γι’ αυτά να προσπαθεί απλώς να τα περιγράψει με λέξεις, τη στιγμή που τα ίδια ενσωματώνουν φωτογραφίες, βίντεο και ήχο», σημειώνει η ίδια στην εισαγωγή. «Παρότι στόχος είναι να μπούμε στα παρασκήνια ώστε να κατανοήσουμε τη λειτουργία και τη χρήση των social media, καθώς και τα διακυβεύματα που απορρέουν από αυτά, και παρ’ όλο που οι λέξεις, οι οποίες σχηματίζουν έννοιες και ιδέες, είναι το πλέον χρήσιμο εργαλείο που διαθέτουμε, σε αρκετές περιπτώσεις θα χρειαστούμε και τα υπόλοιπα. Ετσι λοιπόν, το βιβλίο είναι κατά κάποιον τρόπο πολυμεσικό». Η Βάλια είναι δημοσιογράφος εξειδικευμένη σε θέματα τεχνολογίας και διεθνούς πολιτικής, ένας «χρονογράφος της ψηφιακής κουλτούρας». Αρθρογραφεί από το 2003 για την τεχνολογία, το διαδίκτυο και τα social media, ενώ ήδη από το 1998 είχε ξεκινήσει εκπομπές με την ίδια θεματολογία στο Πρώτο Πρόγραμμα της ΕΡΤ. Σήμερα δημοσιεύουμε εδώ ένα απόσπασμα από το βιβλίο της που σε μια πρώτη, διαγώνια, ανάγνωση το βρήκα εξαιρετικά ενδιαφέρον και κατατοπιστικό. Συχνά-πυκνά τα βάζουμε με τα social media γιατί εκεί μέσα βλέπουμε και διαβάζουμε πράγματα που μας κάνουν να ανατριχιάζουμε. Ιδιαίτερα με την πανδημία και τον διχασμό των κοινωνιών μας σε εμβολιασμένους και αντιεμβολιαστές, τα τερατουργήματα δίνουν και παίρνουν. Εύκολα λοιπόν βγαίνει το συμπέρασμα ότι ευθύνονται τα social, αφού από τις αναρτήσεις βγαίνει ο χειρότερος εαυτός μας, ιδιαίτερα όταν ασχολούμαστε με πολιτικά ή με κοινωνικά θέματα. Μια έρευνα, όμως, του Πανεπιστημίου του Ααρχους στη Δανία καταρρίπτει την εντύπωση αυτή και πολύ απλά διαπιστώνει ότι είμαστε τρολ από μόνοι μας· στα social media απλώς το δείχνουμε περισσότερο. Η έρευνα έγινε σε χρήστες τόσο στη Δανία όσο και στις ΗΠΑ και τα αποτελέσματα ήταν παρόμοια, παρ’ όλο που οι δύο χώρες έχουν εντελώς διαφορετική πολιτική κουλτούρα και διαφορετικό επίπεδο πόλωσης. Η ερευνητική ομάδα εξέτασε την υπόθεση ότι άτομα που θα ήταν ευγενή το ένα απέναντι στο άλλο σε μια πολιτική συζήτηση, στο διαδίκτυο αλλάζουν χαρακτήρα και συμπεριφέρονται άσχημα, ιδίως όταν κρύβονται πίσω από ψευδώνυμα. Διαπίστωσε λοιπόν ότι αυτή η αρχική υπόθεση δεν ισχύει. Αντίθετα, οι συμπεριφορές που εκδηλώνονται στα social media αντικατοπτρίζουν τη συμπεριφορά μας και στην πραγματική ζωή. Οσοι συμπεριφέρονται επιθετικά, άσχημα, υβριστικά πίσω από το πέπλο της ανωνυμίας στα social, το ίδιο ακριβώς κάνουν και στη ζωή. Οι επιστήμονες παρατήρησαν επίσης ενδείξεις ότι τα άτομα που δεν είναι από τη φύση τους τόσο εχθρικά δεν ασχολούνται με την πολιτική στο διαδίκτυο. Το τρίτο στοιχείο που καταδεικνύει η συγκεκριμένη έρευνα αφορά την εντύπωσή μας για τον πολιτικό διάλογο στα social media και το πόσο τοξικός είναι. Και αυτό οφείλεται ακριβώς στο ότι εκείνοι που επιλέγουν να συμμετάσχουν σε πολιτική συζήτηση στα social είναι οι επιθετικότεροι χαρακτήρες. Ενώ, για παράδειγμα, σε μια συζήτηση στην πραγματική ζωή θα συμμετείχαν όλοι. Και τέλος, ένα τρολ είναι πολύ πιο ορατό στα social από ό,τι στην πραγματική ζωή. Ενας άνθρωπος, δηλαδή, που πιθανόν να μη συναντούσαμε ποτέ μας, βρίσκεται μπροστά μας συνεχώς είτε σε δικές μας συζητήσεις είτε σε λογαριασμούς άλλων. Στη ζωή δεν θα μπορούσε ποτέ να είναι πανταχού παρών. Αλλά και πάλι είναι τρολ από τη φύση του. Ομως τα social ευθύνονται πραγματικά για το γεγονός ότι οι αλγόριθμοι επιβραβεύουν τον αριθμό και όχι την ποιότητα. Και ο αριθμός της διάδρασης δεν προσδιορίζεται μόνο με βάση τα likes αλλά και με τα dislikes, όχι μόνο με τη συμφωνία αλλά και με τη διαφωνία. Κατά έναν εντελώς διεστραμμένο τρόπο, κάθε φορά που σχολιάζουμε μια τοξική ανάρτηση, της δίνουμε ακόμα μεγαλύτερο χώρο. Εκείνο που δεν μας λένε τέτοιες έρευνες είναι πώς να αντιμετωπίσουμε το πρόβλημα. Γιατί και το αντίθετο να κάνεις, να αγνοήσεις δηλαδή τα τρολ, τότε χωρίς αντίλογο η τοξική άποψη αφήνεται να διαδοθεί και να κυριαρχήσει. Το μόνο στο οποίο θα μπορούσαμε να βασιστούμε είναι να διαδώσουμε όσο το δυνατόν περισσότερο την ποιοτική ενημέρωση, να αποκτήσουμε αντανακλαστικά «επιβεβαίωσης», να συμβουλευόμαστε τους οργανισμούς που κάνουν «debug» τα ψεύδη. Μπορούν οι αλγόριθμοι, αν όχι να βασίζονται στην ποιότητα, τουλάχιστον να τη συνυπολογίζουν; Ναι, μπορούν. Αλλά κοστίζει περισσότερο. Και αν δεν έχει καβγά και χαβαλέ στο διαδίκτυο, οι πλατφόρμες βγάζουν λιγότερα χρήματα. Αρα τι τις συμφέρει να κάνουν; Και θα το πω για μία φορά ακόμα, και ας καταντώ κουραστική. Ο λόγος που πληρώνουμε την εφημερίδα μας (σε χαρτί ή σε bytes) είναι για να είμαστε σίγουροι γι’ αυτά που διαβάζουμε και για να έχουμε κάποιον να μας ρίχνει γροθιά στο στομάχι, όχι να μας χαϊδεύει τ’ αυτιά. Το κλικ μας στα social μας μοιάζει δωρεάν, ωστόσο το πληρώνουμε ακριβότερα θυσιάζοντας ένα κομμάτι της δημοκρατίας μας."
efsyn.gr,https://www.efsyn.gr/stiles/apopseis/384306_mia-periergi-symptosi-apopseon,ΑΠΟΨΕΙΣ,Μια περίεργη σύμπτωση απόψεων,2023-04-01 16:00, Γιώργος Γιαννουλόπουλος ,"Υπάρχει μέτωπο αντι-ΣΥΡΙΖΑ; Και ναι, και όχι. Υπάρχει υπό την έννοια ότι διάφορα πολιτικά υποκείμενα και για διαφορετικούς λόγους το καθένα τον επικρίνουν. Με την ίδια λογική μπορούμε να πούμε ότι και ο ΣΥΡΙΖΑ φιλοδοξεί, χωρίς να το κρύβει καν, να δημιουργήσει και να ηγηθεί ενός αντίστοιχου μετώπου κατά της Νέας Δημοκρατίας. Αν όμως δεχθούμε τα λεγόμενα της Κουμουνδούρου, ότι δηλαδή το μέτωπο των αντιπάλων του και όχι το δικό του είναι ένας εσμός που βυσσοδομεί εναντίον του με ξεκάθαρο στόχο να ηττηθεί στις επικείμενες εκλογές, τότε ένα τέτοιο αντι-ΣΥΡΙΖΑ μέτωπο δεν υπάρχει. Για τον εξής απλούστατο λόγο: η κριτική που του ασκούν και τα αμαρτήματα που του καταλογίζουν οι επικριτές του όχι μόνο δεν συμπίπτουν, αλλά συχνά είναι εκ διαμέτρου αντίθετα. Συνεπώς, νομιμοποιούμαστε να απαριθμούμε τις διαφορετικές ενστάσεις κατά του ΣΥΡΙΖΑ (ή κατά της Νέας Δημοκρατίας), χωρίς όμως τα επιμέρους να αθροίζονται για να συγκροτήσουν μια ανίερη συμμαχία, ένα αρραγές μέτωπο με κοινό σκοπό και συντονισμένη δράση. Για να μιλήσουμε με συγκεκριμένα παραδείγματα, γνωρίζω προσωπικά ή διαβάζω κάποιους που δεν θα εκπλαγώ καθόλου αν μάθω πως πήγαν στον Γράμμο και στο Βίτσι για να γιορτάσουν τη νίκη. Λυπηρό το φαινόμενο αλλά όχι πρωτοφανές. Τέτοιου είδους ακραίες μεταλλάξεις τις έχουμε ξαναδεί και θα τις ξαναδούμε. Στο μυαλό μου έρχεται η περίπτωση του Μάρκου Δραγούμη, ο οποίος από προβεβλημένο στέλεχος της προδικτατορικής ΕΔΑ έγινε ο απόστολος του νεοφιλελευθερισμού στην Ελλάδα. Είναι επίσης αναμενόμενο οι «ανανήψαντες», για να θυμηθούμε την ορολογία της εθνικοφροσύνης, πολύ συχνά να γίνονται βασιλικότεροι του βασιλέως. Ετσι εξηγείται και η χολή κατά της Αριστεράς. Κακά τα ψέματα, η σύγκρουση ανάμεσα στην καινούργια και την προηγούμενη εκδοχή του εαυτού μας είναι πάντα σκληρή και συχνά οδηγεί σε ιδεολογικές βαναυσότητες και υπερβολές. Θα ήθελα όμως να εξετάσουμε και μια άλλη πτυχή του θέματος, πολύ σημαντική, η οποία περνάει απαρατήρητη: μολονότι η κόντρα μεταξύ των πιστών και εκείνων που αλλαξοπίστησαν χτυπάει κόκκινο, μολονότι οι δύο ορκισμένοι εχθροί διαφωνούν για τα πάντα και δεν αφήνουν τίποτα να πέσει κάτω, υπάρχει ένα σημείο όπου οι απόψεις τους συγκλίνουν, δηλαδή αμφότεροι το αποδέχονται ως προφανές, χωρίς συζήτηση. Και το εν λόγω σημείο είναι η απόλυτη ταύτιση της Αριστεράς με τον ΣΥΡΙΖΑ. Κάτι τέτοιο στην πράξη σημαίνει πως για τους νεοφώτιστους τα αμαρτήματα του ΣΥΡΙΖΑ αποτελούν ανεξίτηλα χαρακτηριστικά της όποιας Αριστεράς, ενώ για τους Συριζαίους, όσοι επικρίνουν τον ΣΥΡΙΖΑ είναι υποχρεωτικά νεοφώτιστοι δεξιοί. Κοντολογίς, με μια λογική λαθροχειρία, το ενδεχόμενο να υπάρχει μια Αριστερά η οποία διαφωνεί με τον ΣΥΡΙΖΑ αποκλείεται εξ ορισμού. Εξού και η ατάκα που έχω ακούσει πάμπολλες φορές: εάν τα βάζεις με τον Τσίπρα, είσαι με τη Νέα Δημοκρατία και τον Μητσοτάκη! Πρόκειται για ένα είδος ιδεολογικού δικομματισμού ο οποίος απαγορεύει κάθε σοβαρή αυτοκριτική γιατί τους συμφέρει και τους δύο. Οι ιδεολόγοι της Νέας Δημοκρατίας δεν έχουν ιδιαίτερο πρόβλημα αν η Αριστερά ταυτιστεί με τον ΣΥΡΙΖΑ· αντίθετα, τους έρχεται κουτί, δεδομένου ότι η συγκυβέρνηση ΣΥΡΙΖΑ-ΑΝ.ΕΛΛ. δεν έδρεψε δάφνες, για να το πω ευγενικά, και αποδοκιμάστηκε ξεκάθαρα στις κάλπες. Την ίδια στιγμή ο ΣΥΡΙΖΑ μπορεί να εκτρέψει τα εκ των έσω κριτικά βέλη εναντίον του με το επιχείρημα ότι ο στόχος τους είναι η Αριστερά. Για την οποία ισχυρίζεται ότι έχει το copyright και κατ’ επέκταση το δικαίωμα να εκδίδει πιστοποιητικά αριστεροσύνης. Γι’ αυτό είναι μέγα και ιδιοτελές λάθος να τσουβαλιάζονται στο αντι-ΣΥΡΙΖΑ μέτωπο όσοι πιστεύουν σε μια διαφορετική Αριστερά. Δηλαδή εκείνη που υπερασπίζεται τα δημόσια αγαθά, στηρίζει το κράτος πρόνοιας και προσπαθεί για να αντιστρέψει τις ανισότητες που η θήρα του κέρδους έχει διευρύνει, ενώ στον ορίζοντα εμφανίζονται μαύρα σύννεφα, σημάδια ίσως της επόμενης τραπεζικής κρίσης. Μια Αριστερά όμως με σοβαρό και συγκροτημένο λόγο που αναγνωρίζει πως τα πράγματα δεν είναι απλά και εύκολα, που δεν λέει πάντα όχι, που δεν προσπαθεί να αλιεύσει ψήφους στα θολά νερά κάποιας γενικευμένης δυσαρέσκειας με τη λογική ψήφοι να ‘ναι κι από όπου να ‘ναι. Μια Αριστερά που δεν θα έκλεινε το μάτι στους αντιεμβολιαστές, μια Αριστερά που θα προασπιζόταν τις δικές της αξίες χωρίς υπονοούμενα ότι η Νέα Δημοκρατία είναι το κόμμα των παιδεραστών. Μια Αριστερά που δεν θα επικαλείται συνεχώς το ηρωικό παρελθόν της για να αποκρύψει τις σημερινές ανεπάρκειες, μικρότητες και προσωπικές φιλοδοξίες. Μια Αριστερά που έτσι την ξέραμε. Για να το πω διαφορετικά: κάποτε το πρόσωπο της ελληνικής Αριστεράς στο Ευρωπαϊκό Κοινοβούλιο ήταν ο Μιχάλης Παπαγιαννάκης. Ενώ σήμερα…"
efsyn.gr,https://www.efsyn.gr/kosmos/eyropi/370145_akrodexioi-tromokrates-etoimazan-praxikopima,ΕΥΡΩΠΗ,Ακροδεξιοί τρομοκράτες ετοίμαζαν πραξικόπημα,2022-12-08 06:00, Βίκυ Καπετανοπούλου ,"Ο ηγέτης της οργάνωσης, «πρίγκιπας» Χάινριχ Ρόις  Μια πρώην βουλευτής του ακροδεξιού κόμματος Εναλλακτική για τη Γερμανία (AfD) και νυν δικαστής, Γερμανοί στρατιωτικοί, εν ενεργεία και απόστρατοι, και ένας Γερμανός «αριστοκράτης» συγκαταλέγονται στους 25 υπόπτους που συνελήφθησαν χθες το πρωί, στη διάρκεια σαρωτικής αντιτρομοκρατικής επιχείρησης σε 11 γερμανικά κρατίδια, καθώς και στην Περούτζια της Ιταλίας και στο χειμερινό θέρετρο Κίτσμπουελ της Αυστρίας, για την εξάρθρωση ηγετικού πυρήνα ακροδεξιάς τρομοκρατικής οργάνωσης που σχεδίαζε βίαιη ανατροπή του δημοκρατικού πολιτεύματος στη Γερμανία. Σύμφωνα με τις αρχές, στις πραξικοπηματικές ενέργειες που προετοίμαζε συμπεριλαμβανόταν ένοπλη επίθεση στη γερμανική Βουλή, εμπνευσμένη από την εισβολή όχλου ακροδεξιών εξτρεμιστών και φανατικών οπαδών του Ντόναλντ Τραμπ στο Καπιτώλιο των ΗΠΑ, τον Ιανουάριο του 2021. «Οι συλληφθέντες», ανακοίνωσε ο γενικός εισαγγελέας της Γερμανίας, Πέτερ Φρανκ, «είναι υποστηρικτές συνωμοσιολογικών μύθων από ένα συνονθύλευμα αφηγημάτων που σχετίζονται με τις ιδεολογίες των “Πολιτών του Ράιχ” (Reichsbürger) και της QAnon». Επιγραμματικά, το φιλοναζιστικό μόρφωμα «Πολίτες του Ράιχ» -στο μικροσκόπιο του Ομοσπονδιακού Γραφείου για την Προστασία του Συντάγματος από το 2016, όταν μέλος του είχε σκοτώσει αστυνομικό- αρνείται να αναγνωρίσει (μεταξύ πλείστων άλλων) την ύπαρξη της Ομοσπονδιακής Δημοκρατίας της Γερμανίας και το Σύνταγμά της, εναντίον των οποίων δίνει ανένδοτο αγώνα, όπως καυχώνται μέλη της που υπολογίζονταν σε 21.000 σε περσινή έκθεση της γερμανικής υπηρεσίας πληροφοριών εσωτερικού. Πάνω από 1.100 εξ αυτών θεωρούνται ακροδεξιοί εξτρεμιστές, ενώ περίπου 2.100 προτίθενται να χρησιμοποιήσουν βία για να πετύχουν τους σκοπούς τους. Η δε QAnon είναι ένα αμερικανικό συνωμοσιολογικό ακροδεξιό μόρφωμα, μέλη του οποίου συμμετείχαν στην αιματηρή επίθεση στο Καπιτώλιο αρνούμενα να αναγνωρίσουν την εκλογική ήττα του Τραμπ το 2020. Ο τρομοκρατικός πυρήνας διατηρούσε επίσης ισχυρούς δεσμούς με το γερμανικό μόρφωμα Querdenker, αποτελούμενο κυρίως από αρνητές του κορονοϊού και αντιεμβολιαστές που αμφισβητούν τη νομιμότητα του γερμανικού κράτους και οργάνωναν βίαιες διαδηλώσεις ενάντια στα μέτρα κατά της πανδημίας, συχνά και με αντισημιτικά συνθήματα. Μέλη του είχαν λάβει μέρος στην απόπειρα εισβολής στο κτίριο της γερμανικής Βουλής τον Αύγουστο του 2020. Για «ματιά στην άβυσσο μιας τρομοκρατικής απειλής από το περιβάλλον των “Πολιτών του Ράιχ”» έκανε λόγο η Γερμανίδα υπουργός Εσωτερικών, Νάνσι Φέιζερ, χαρακτηρίζοντας τους συλληφθέντες «εχθρούς της δημοκρατίας». Τα σχέδιά τους, όπως περιγράφονται από τις Αρχές, θυμίζουν σενάριο ταινίας. Υπό την ηγεσία του 71χρονου Γερμανού «πρίγκιπα» Χάινριχ Ρόις από τη Θουριγγία και του 69χρονου Ρούντιγκερ φον Πεσκατόρε, πρώην διοικητή γερμανικού τάγματος αλεξιπτωτιστών, ο τρομοκρατικός πυρήνας προετοιμαζόταν για την «Ημέρα Χ», όταν μέλη του θα ανέτρεπαν διά της βίας το «βαθύ κράτος» που κυβερνά τη Γερμανία, εισβάλλοντας με όπλα στο γερμανικό Κοινοβούλιο και συλλαμβάνοντας μέλη της κυβέρνησης και βουλευτές. Εντύπωση προκαλεί η συγκροτημένη δομή που είχαν στήσει, με «κεντρικό συμβούλιο» για τον συντονισμό του πραξικοπήματος και τη συγκρότηση νέων κρατικών δομών, και «ένοπλο βραχίονα» που θα εκτελούσε τα σχέδια. Παρά τις εφόδους 3.000 αστυνομικών σε 137 τοποθεσίες στη Γερμανία, δεν εντοπίστηκε μεγάλο οπλοστάσιο, αν και υπάρχουν βάσιμες υποψίες ότι μέλη του πυρήνα -νυν και πρώην μέλη του γερμανικού στρατού και επίλεκτων μονάδων των ειδικών δυνάμεων- τους προμήθευαν παράνομα με οπλισμό από στρατιωτικές βάσεις. Η ηγετική ομάδα είχε αρχίσει και να μοιράζει… υπουργεία, με το Δικαιοσύνης να πηγαίνει (σύμφωνα με την εφημερίδα Die Zeit) στην 58χρονη συλληφθείσα Μπίργκιτ Μάλζακ Βίνκεμαν, πρώην βουλευτή του AfD και νυν δικαστή. Μέσω Ρωσίδας φίλης του «πρίγκιπα», που επίσης συνελήφθη, η ηγεσία είχε απευθυνθεί σε εκπροσώπους της Ρωσίας για βοήθεια στην εγκαθίδρυση της «νέας τάξης», με τις Αρχές να επισημαίνουν πως δεν υπάρχουν αποδεικτικά στοιχεία ότι το αίτημα βρήκε θετική ανταπόκριση. Ο εκπρόσωπος του Κρεμλίνου, Ντμίτρι Πεσκόφ, διέψευσε κατηγορηματικά οποιαδήποτε ανάμιξη της Μόσχας στην πρωτοφανή υπόθεση, μιλώντας για «γερμανικό εσωτερικό πρόβλημα»."
efsyn.gr,https://www.efsyn.gr/stiles/triti-matia/369129_ta-leyka-hartia,ΤΡΙΤΗ ΜΑΤΙΑ,Τα Λευκά Χαρτιά,2022-11-30 16:00, Πέπη Ρηγοπούλου ,"Λευκά χαρτιά. Κάποια από αυτά με μία εξίσωση, ένα άλλο σύμβολο, αλλά στην πλειονότητά τους κενά, χωρίς μήνυμα. Γιατί μήνυμα είναι αυτά τα ίδια. Αυτό μαθαίνουμε ότι υποστηρίζουν οι νέοι άνθρωποι που διαμαρτύρονται στην Κίνα, με αφορμή την κρατική πολιτική μηδενικού Covid, η οποία, σύμφωνα με την κυβέρνηση, στοχεύει στην πλήρη εξάλειψη των κρουσμάτων. Δεν μπορούμε να ξέρουμε αν αυτό είναι το αίτιο των κινητοποιήσεων ή μια αφορμή. Και αυτό γιατί τα λευκά χαρτιά δηλώνουν πως αυτοί που τα κρατούν δεν μπορούν να μιλήσουν ελεύθερα και γι’ αυτό μιλούν ελάχιστα. Φωνάζουν και γράφουν πολύ λίγα συνθήματα. Αντί για συνθήματα λευκά, βουβά χαρτιά, εύγλωττα μέσα στη σιωπή τους, και πρόσωπα καλυμμένα από μάσκες που ίσως δεν σηματοδοτούν απλώς τη συμμόρφωση προς τις κρατικές υγειονομικές οδηγίες: μήπως πρόκειται και για μια προσπάθεια να μείνουν ανώνυμοι; Πάντως ανάμεσα στα λόγια που μαθαίνουμε από τα ελληνικά ΜΜΕ ότι ακούστηκαν, κάποιος λέει: «Δεν θέλουμε να είμαστε σκλάβοι, θέλουμε να είμαστε πολίτες». Σκέφτομαι πώς πρωτογνώρισα στη ζωή μου αυτές τις μάσκες που φορούν και οι Κινέζοι διαδηλωτές. Πρώτα σε διαδηλώσεις και συγκεντρώσεις διαμαρτυρίας ενάντια στα Μνημόνια από το 2010 και εξής. Μαύρες μάσκες ανθρώπων που ήταν αποφασισμένοι να δράσουν βίαια, είτε γιατί αυτό πίστευαν είτε ίσως από συμφέρον, όταν φτάσαμε στην ύποπτη καταστροφή ιστορικών κτιρίων της Αθήνας το 2012. Μάσκες που φορέσαμε στην πανδημία, μάσκες που έκαψαν σε επίδειξη ανυπακοής οι αντιεμβολιαστές, μάσκες που φοριούνται όλο και πιο λίγο σήμερα. Μάσκες που τις φαντάστηκα να χρησιμοποιούνται σαν σκηνικά αντικείμενα το 2017 σε παράσταση του Οιδίποδος Τυράννου, έργου όπου ο λοιμός είναι το προσωπείο μια άλλης νόσου, ηθικής και πολιτικής που ο Σοφοκλής αποκαλεί τυραννία όταν λέει «ύβρις φυτεύει τύραννον». Συνοψίζοντας την αγωνία του μπροστά στη γραφή και αποδίδοντας επιγραμματικά την ατέλειωτη κάποτε στιγμή που αιωρείται ανάμεσα στην έκφραση και στη σιγή που ισοδυναμεί με ανυπαρξία, ο Μαλαρμέ έγραφε τον στίχο «η λευκή έγνοια του πίνακά μας». Στίχο που συνδέει την ποίηση και τη ζωγραφική, τη λευκή σελίδα με τον λευκό άδειο επίσης καμβά και που έχει γίνει περίπου σλόγκαν. Η λευκή σελίδα, ο λευκός καμβάς, το λευκό κενό, που ακροβατεί ανάμεσα στην επιθυμία και την απουσία της, ανάμεσα στη δυνατότητα και την αδυναμία της να εκφραστεί: από το δωμάτιο ενός συγγραφέα στο τοπίο μιας πόλης, μιας χώρας, της πιο μεγάλης στον κόσμο. Ο Μεγάλος Τιμονιέρης, ο Μάο Τσε Τουνγκ, ατενίζει και σήμερα από τη γιγάντια φωτογραφία του την πλατεία Τιεν Αν Μεν. Αν τυχόν οι διαδηλωτές περνούν από εκεί ποιο είναι το μήνυμα που διαβάζει στις λευκές σελίδες τους;"
efsyn.gr,https://www.efsyn.gr/stiles/ano-kato/367971_oi-armoi-tis-exoysias-kai-i-aorati-pagida,ΑΝΩ ΚΑΤΩ,Οι «αρμοί της εξουσίας» και η αόρατη παγίδα,2022-11-22 16:00, Τάσος Τσακίρογλου ,"Η επάνοδος των θρησκειών από το παράθυρο, έστω και εάν κάποιοι νόμιζαν ότι τις έδιωξαν από την πόρτα (είτε αυτή αφορά τον ισλαμικό είτε τον χριστιανικό φονταμενταλισμό), αλλά και η επιστροφή μιας επιθετικής Ακροδεξιάς με τάσεις αναθεώρησης της Ιστορίας έχουν να κάνουν πρωτίστως με την ολική έκλειψη ενός «ορίζοντα της προσμονής» (Ρ. Κοζέλεκ), ιδίως μετά το 1989. «Σ’ αυτό το διανοητικό πλαίσιο», λέει ο Εντσο Τραβέρσο στο βιβλίο του «Τα νέα πρόσωπα του φασισμού» (Εκδόσεις του Εικοστού Πρώτου), «οι ριζοσπαστικές δεξιές και ο ισλαμικός φονταμενταλισμός αποτελούν υποκατάστατα των εξαφανισμένων ουτοπιών. Δεν πρόκειται όμως για ουτοπίες, αλλά για χλομά αντίγραφα. Και τα δύο είναι αντιδραστικά, καθώς οραματίζονται μια επιστροφή στο παρελθόν». Οι νεοναζιστές της Χρυσής Αυγής, οι νεοφασίστες της Μελόνι, οι δήθεν μεταλλαγμένοι φασίστες της Λεπέν, τα καθεστώτα των Ορμπαν και Μοραβιέτσκι-Κατσίνσκι ή ο ετερόκλητος «στρατός» του Τραμπ (χριστιανοί φονταμενταλιστές, υποστηρικτές των θεωριών συνωμοσίας, αντιεμβολιαστές, οπαδοί της «επίπεδης γης» και εθνικοπαράφρονες), που θυμίζουν ένα τσουνάμι όμοιο με αυτό του Μεσοπολέμου, δεν έρχονται από το πουθενά. Καλύπτουν το κενό που άφησε μια Αριστερά η οποία προτίμησε την «κυβερνησιμότητα» και τον «κυβερνητισμό» από την ουτοπία και το όραμα. Οπως λέει ο Τραβέρσο, σήμερα, η επεξεργασία ενός «οράματος» ή μιας «ουτοπίας» «δεν μπορεί να γεννηθεί χάρη στην ευφυΐα ενός οραματιστή νου» και εξηγεί ότι για να «περπατήσουν» οι ιδέες χρειάζονται κοινωνικές δυνάμεις ικανές να τις βάλουν σε λειτουργία. Το όραμα θέλει και ηγεσίες αποφασισμένες για ρήξεις και καινοτομίες και όχι έτοιμες για συμβιβασμούς και προσαρμογή στους «αρμούς της εξουσίας». Πρόκειται πραγματικά για ζήτημα ζωής ή θανάτου!"
efsyn.gr,https://www.efsyn.gr/themata/infowar/365940_ipa-i-dexia-skotonei-toys-psifoforoys-tis,INFOWAR,ΗΠΑ: Η Δεξιά σκοτώνει τους ψηφοφόρους της,2022-11-05 19:58, Άρης Χατζηστεφάνου ,"Σχεδόν από την ίδρυση του αμερικανικού κράτους υπήρχε μια σταθερά που χαρακτήριζε τη ζωή των πολιτών: οι φτωχοί πέθαιναν κατά μέσο όρο νεότεροι από τους πλούσιους. Ιδιαίτερα μετά την επικράτηση του νεοφιλελευθερισμού και τη διάλυση του μεταπολεμικού μοντέλου ανάπτυξης, το χάσμα ανάμεσα στο προσδόκιμο ζωής πλούσιων και φτωχών άρχισε να γιγαντώνεται. Η έλλειψη ιατροφαρμακευτικής περίθαλψης, οι αισθητά κατώτερες συνθήκες διαβίωσης, η χειρότερη διατροφή αλλά ακόμη και η έλλειψη πράσινου στις υποβαθμισμένες γειτονιές μεταφράζονταν σύντομα σε καρδιαγγειακές και άλλες παθήσεις που σκότωναν τους φτωχούς. Ο αμερικανικός καπιταλισμός εξασφάλιζε ότι οι πλούσιοι θα ζούσαν περισσότερο είτε ήταν Ρεπουμπλικανοί είτε Δημοκρατικοί. Νεότερες μελέτες, όμως, δείχνουν ότι το προσδόκιμο ζωής σχετίζεται και με την πολιτική ταυτότητα ή, για την ακρίβεια, με το αν η κομητεία στην οποία ζει κάθε πολίτης ελέγχεται από Δημοκρατικούς ή Ρεπουμπλικανούς. Σύμφωνα με πρόσφατη έρευνα που δημοσιεύτηκε στο επιστημονικό περιοδικό The BMJ, το πολιτικό χάσμα στο προσδόκιμο ζωής ήταν ήδη αισθητό από τις αρχές του 2000. Παρά το γεγονός, μάλιστα, ότι το ποσοστό θνησιμότητας μειωνόταν σε όλη τη χώρα, τουλάχιστον μέχρι την εμφάνιση της πανδημίας, οι περιοχές των Ρεπουμπλικανών έβλεπαν πολύ μικρότερη βελτίωση σε σχέση με τις περιοχές των Δημοκρατικών. Σε ορισμένες περιπτώσεις το χάσμα αυτό οφειλόταν και σε προσωπικές επιλογές των ψηφοφόρων (π.χ. έχει καταγραφεί ότι οι Ρεπουμπλικανοί γυμνάζονται κατά μέσο όρο λιγότερο από τους Δημοκρατικούς). Το ενδιαφέρον των ερευνητών, όμως, στρεφόταν στις κεντρικές αποφάσεις που λάμβαναν οι Ρεπουμπλικανοί και Δημοκρατικοί πολιτικοί στις περιοχές που βρίσκονταν υπό τον έλεγχό τους. Η Τζένιφερ Καράς Μοντέζ, καθηγήτρια κοινωνιολογίας στο Πανεπιστήμιο του Σίρακιουζ, εντόπιζε μεγέθυνση του χάσματος σε περιόδους πολιτικής κυριαρχίας ακραίων νεοφιλελεύθερων (και ακροδεξιών) πολιτικών, όπως η ανάληψη της προεδρίας από τον Ρόναλντ Ρίγκαν, ο έλεγχος του Κογκρέσου από τον Νιουτ Γκίνγκριτς και αργότερα η εμφάνιση του ακροδεξιού Tea Party. Οι Ρεπουμπλικανοί πίστευαν περισσότερο ότι η υγεία των πολιτών αποτελεί προσωπική υπόθεση του κάθε πολίτη, γεγονός που μεταφραζόταν σε μείωση δημόσιων δαπανών για την υγεία. Παράλληλα, οι ίδιοι πολιτικοί καταργούσαν και κρατικές ρυθμίσεις που προστάτευαν τη ζωή των πολιτών, όπως η απαγόρευση οπλοφορίας, η νομοθεσία για τις συνθήκες στους χώρους εργασίας κ.ά. Η πανδημία ήρθε να προσθέσει ακόμη ένα πολιτικό χαρακτηριστικό στον θάνατο των Αμερικανών πολιτών. Πρόσφατη έκθεση του Εθνικού Γραφείου Οικονομικών Ερευνών έδειξε ότι οι Ρεπουμπλικανοί πεθαίνουν σε μεγαλύτερο ποσοστό από τους Δημοκρατικούς από κορονοϊό – φαινόμενο το οποίο οι ερευνητές πιστεύουν ότι σχετίζεται με την απόφασή τους να μην εμβολιαστούν και με την άρνηση να φορούν μάσκες και να λαμβάνουν άλλα μέτρα προστασίας. Η έρευνα που διενεργήθηκε στις πολιτείες του Οχάιο και της Φλόριντας έδειξε ότι, ενώ η υπερβάλλουσα θνησιμότητα των Ρεπουμπλικανών πριν από την εισαγωγή των εμβολίων ήταν υψηλότερη μόλις κατά 1,6 ποσοστιαία μονάδα, μετά την εμφάνιση των εμβολίων έφτασε τις 10,6 ποσοστιαίες μονάδες. «Οι δεξιοί αντιεμβολιαστές σκοτώνουν τους Ρεπουμπλικανούς» τιτλοφορούσε σχετικό κείμενό της η ερευνητική ιστοσελίδα The Intercept, υπενθυμίζοντας ότι ενώ μεταξύ των Δημοκρατικών τα ποσοστά εμβολιασμού έφτασαν το 92%, στους Ρεπουμπλικανούς κόλλησαν στο 56%. Οπως ήταν αναμενόμενο, ορισμένοι κυνικοί αναλυτές άρχισαν να αναρωτιούνται εάν η αυξημένη θνησιμότητα μεταξύ των Ρεπουμπλικανών εν μέσω της πανδημίας θα μπορούσε να μεταφραστεί σε αλλαγές συσχετισμών και στις κάλπες. Η απάντηση όμως ήταν αρνητική. «Σας παρακαλώ σταματήστε με αυτές τις μακάβριες φαντασιώσεις», εξηγούσε από τις σελίδες τής Washington Post o δημοσιογράφος Φίλιπ Μπαμπ, που ειδικεύεται στην ανάλυση στατιστικών δεδομένων. Ο ίδιος, στις αρχές του 2022, υπολόγισε ότι ακόμη κι αν όλα τα θύματα της πανδημίας ήταν Ρεπουμπλικανοί (το οποίο προφανώς δεν ισχύει), τα κέρδη των Δημοκρατικών σε κάθε πολιτεία δεν θα ξεπερνούσαν κατά μέσο όρο το 0,4%. Αντίθετα πολύ σημαντικότερη επίδραση στις πολιτικές ισορροπίες είχε το γεγονός ότι η αντιπαράθεση για τα εμβόλια προκαλούσε συσπείρωση των οπαδών των δύο κομμάτων – ακόμη δηλαδή κι αν οι Ρεπουμπλικανοί πεθαίνουν περισσότερο, ενδέχεται η κομματική συσπείρωση να ενισχύσει την εκλογική παρουσία τους. Οι σχετικές πληροφορίες δεν ανατρέπουν φυσικά τη βασική αρχή, ότι ο πρόωρος θάνατος στις ΗΠΑ ήταν και παραμένει ταξικό και όχι τόσο κομματικό φαινόμενο. Παρ’ όλα αυτά, τα στοιχεία των πρόσφατων ερευνών έρχονται να μας υπενθυμίσουν ότι πολύ συχνά ένα μεγάλο τμήμα του εκλογικού σώματος λαμβάνει αποφάσεις που μετριούνται άμεσα σε ανθρώπινες ζωές. Επί προεδρίας Ομπάμα οι άνθρωποι αυτοί καταδίκασαν σαν «κομμουνιστικό» το πρόγραμμα για την καθολική ιατροφαρμακευτική περίθαλψη. Σήμερα με την ψήφο τους θα αυξήσουν τους θανάτους παιδιών σε σχολεία ψηφίζοντας υπέρ της οπλοκατοχής, θα οδηγήσουν περισσότερες γυναίκες να πραγματοποιήσουν παράνομες και συχνά θανατηφόρες εκτρώσεις και θα αυξήσουν τα ακραία καιρικά φαινόμενα που ισοπεδώνουν μεγάλες γεωγραφικές περιοχές. Και αν δεν τα καταφέρουν στην κάλπη, απλώς θα αμφισβητήσουν το αποτέλεσμα των εκλογών. info-war.gr"
efsyn.gr,https://www.efsyn.gr/kosmos/eyropi/365387_ta-prota-bimata-ta-reib-parti-kai-o-moysolini,ΕΥΡΩΠΗ,"Tα πρώτα βήματα, τα... ρέιβ πάρτι και ο Μουσολίνι",2022-11-02 06:00, Θεόδωρος Ανδρεάδης - Συγγελλάκης ,"Η νέα υπερσυντηρητική ιταλική κυβέρνηση έστειλε τελικά τα πρώτα μηνύματά της μετά τη συνεδρίαση του υπουργικού συμβουλίου στο Παλάτσο Κίτζι της Ρώμης. Oι υποστηρικτές της προέδρου των Αδελφών της Ιταλίας και νέας πρωθυπουργού, Τζόρτζια Μελόνι, περίμεναν ότι θα είχαν προτεραιότητα οι παρεμβάσεις οικονομικού χαρακτήρα προς στήριξη των νοικοκυριών και των επιχειρήσεων. Η ελπίδα τους, όμως, διαψεύστηκε. Η συμμαχία Λέγκας, Φόρτσα Ιτάλια και Αδελφών της Ιταλίας προτίμησε να στείλει κάποια ξεκάθαρα, βαθιά δεξιά μηνύματα προς ικανοποίηση -προφανώς- της πιο ακραίας πτέρυγας των ψηφοφόρων τους. Το πρώτο μέτρο που εγκρίθηκε αφορά την παράταση της ισχύος του νόμου ο οποίος προβλέπει ότι μόνο οι μαφιόζοι που συνεργάζονται με τις δικαστικές αρχές μπορούν να εξασφαλίζουν μείωση της ποινής. Οι πιο χαρακτηριστικές όμως πρωτοβουλίες της νέας κυβέρνησης αφορούν τον κορονοϊό και τα ρέιβ πάρτι. Για την Covid-19 αποφασίστηκε ότι από χθες μπορούν να επιστρέψουν στους χώρους εργασίας τους οι ανεμβολίαστοι γιατροί και νοσοκόμοι. Κανονικά, σύμφωνα με το σχετικό μέτρο της κυβέρνησης Ντράγκι, θα έπρεπε να ξαναρχίσουν να δουλεύουν στο τέλος της χρονιάς, αλλά η λογική του νέου Ιταλού υπουργού Υγείας είναι ότι «υπάρχει έλλειψη νοσηλευτικού και ιατρικού προσωπικού και τέσσερις χιλιάδες άνθρωποι αυτή τη στιγμή είναι σαφώς πολύτιμοι». Πολλοί διακεκριμένοι επιστήμονες ζητούν από το αρμόδιο υπουργείο να φροντίσει ώστε οι συνάδελφοί τους, που δεν δέχτηκαν να εμβολιαστούν, να μην έλθουν σε επαφή με ευπαθείς κατηγορίες ασθενών αλλά, μέχρι αυτή τη στιγμή δεν έχει ληφθεί κάποια σχετική απόφαση. Παράλληλα υπάρχει η αίσθηση ότι με τη συγκεκριμένη χαλάρωση των μέτρων η νέα κυβέρνηση «κλείνει το μάτι» σε αρκετούς αντιεμβολιαστές και σκεπτικιστές γενικότερα, οι οποίοι κατά τη διάρκεια της πανδημίας συχνά βρήκαν «κατανόηση» στη Λέγκα και στα Αδέλφια της Ιταλίας. Το δεύτερο ουσιαστικό μέτρο αφορά την απαγόρευση των ρέιβ πάρτι. Στο εξής όποιος τα οργανώνει ή συμμετέχει σε ρέιβ θα μπορεί να καταδικάζεται μέχρι και σε έξι χρόνια φυλάκιση, ενώ το σύνολο της υποδομής που χρησιμοποιείται (από τα ηχεία μέχρι και τα οχήματα) θα κατάσχεται αυτομάτως. Μέρος της ιταλικής αντιπολίτευσης, αλλά και των αναλυτών, φοβάται ότι η κίνηση αυτή είναι κάθε άλλο παρά τυχαία: ότι έγινε η αρχή με τα «πάρτι», για να ακολουθήσει σύντομα ανάλογη μεταχείριση των φοιτητών που οργανώνουν κινητοποιήσεις μέσα στα Πανεπιστήμια. Δύο μέρες μετά την ορκωμοσία της νέας κυβέρνησης άλλωστε στο Πανεπιστήμιο της Ρώμης Σαπιέντσα αριστεροί φοιτητές, οι οποίοι διαδήλωναν κατά συνεδρίου που οργάνωσε η βαθιά δεξιά νεολαία, ξυλοκοπήθηκαν από τους αστυνομικούς. Υπάρχουν βέβαια «επιλεκτικές ευαισθησίες». Την Κυριακή δύο χιλιάδες νοσταλγοί οργάνωσαν πορεία στο Πρεντάπιο όπου είναι θαμμένος ο Μουσολίνι, για να «γιορτάσουν» τα εκατό χρόνια από τη βίαιη κατάκτηση της εξουσίας από τον φασίστα δικτάτορα. Οταν ο υπουργός Εσωτερικών, Ματέο Πιαντεντόζι, ρωτήθηκε από τους «Πεντάστερους» για ποιο λόγο η αστυνομία δεν διέλυσε την πορεία, απάντησε ότι «είναι μια εκδήλωση που οργανώνεται εδώ και πολλά χρόνια, ενώ για τα ρέιβ υπήρχαν συγκεκριμένες καταγγελίες». Ποιος ξέρει αν είναι της ίδιας άποψης και ο Γκαλεάτσο Μπινιάμι, ο νέος υφυπουργός Υποδομών. Οι κακοί δημοσιογράφοι βρήκαν μια φωτογραφία του, τραβηγμένη το 2003, στην οποία φορά μαύρο πουκάμισο με αγκυλωτό σταυρό ραμμένο στο μανίκι. «Ηταν μια γιορτή, ντρέπομαι για τη φωτογραφία αυτή και τιμώ τη μνήμη του εβραϊκού λαού» απάντησε ο Μπινιάμι. Του οποίου το όνομα βέβαια -Γκαλεάτσο- δεν αποκλείεται να το εμπνεύστηκαν οι δικοί του από τον υπουργό Εξωτερικών του φασιστικού καθεστώτος, τον Γκαλεάτσο Τσιάνο."
efsyn.gr,https://www.efsyn.gr/stiles/apopseis/364788_sygharitiria-kyria-tzortzia-meloni,ΑΠΟΨΕΙΣ,"Συγχαρητήρια, κυρία Τζόρτζια Μελόνι",2022-10-27 16:00, Χρήστος Λάσκος* ,"Ανέλαβε πριν από μερικές μέρες τα πρωθυπουργικά της καθήκοντα η Τζόρτζια Μελόνι ηγούμενη μιας μεταφασιστικής συμμορίας, η οποία -και μόνο με την ύπαρξή της- θέτει εν αμφιβόλω και τα τελευταία υπολείμματα πολιτισμένης συμβίωσης στον «ελεύθερο κόσμο». Ομορφη, ζωηρή, «χαρισματική», όπως θα έλεγαν πολλοί και σοβαροί, κατά τα άλλα, άνθρωποι, αντισυμβατική, ως ανύπαντρη μητέρα, με τον ανύπαντρο πατέρα σύντροφό της να παρίσταται στην ορκωμοσία έχοντας στην αγκαλιά του το μωρό, είναι «μια φιγούρα ενδιαφέρουσα». Τα ζόμπι με τα οποία συγκυβερνά χαλάνε λίγο την εικόνα, αλλά δεν μπορούμε να τα έχουμε και όλα. Από την άλλη η δεδομένη λατρεία της για τον Μουσολίνι δεν αποτελεί παράπτωμα αρκετό για να καταδικαστεί από τους ηγέτες της Ε.Ε. Ηδη η Φον ντερ Λάιεν και ο Σαρλ Μισέλ, πριν καν ορκιστεί, διαγκωνίστηκαν ποιος πρώτος θα εκφράσει τα συγχαρητήριά του. Ακολούθησε ο Στόλτενμπεργκ του ΝΑΤΟ. Ο Κυριάκος εκφράστηκε με πιο ενθουσιώδη τρόπο: «Θερμά συγχαρητήρια στη νέα πρωθυπουργό της Ιταλίας Τζόρτζια Μελόνι. Ανυπομονούμε να συνεργαστούμε στενά προς όφελος της ευρωατλαντικής μας οικογένειας και της σταθερότητας της περιοχής μας». Υπήρξε θερμός και ανυπόμονος. Οπως και ο Μακρόν άλλωστε, που το απέδειξε εμπράκτως σπεύδοντας στη Ρώμη από τις πρώτες ώρες για να συναντηθεί διά ζώσης μαζί της. Βέβαια η Μελόνι φρόντισε να μην αφήσει παραπονεμένο κανένα μέρος της ευρύτερης πολιτικής οικογένειάς της αλλά και πέρα από αυτήν, στο μέτρο που πολλοί είναι αυτοί που θεωρούν τον Ντράγκι κεντροαριστερό - το οποίο δεν είναι καθόλου απίθανο (!) αν επαναφέρουμε στη μνήμη μας πως οι πιο θερμοί υποστηρικτές, κατά τη διάρκεια της πρωθυπουργίας του βρίσκονταν στο Δημοκρατικό Κόμμα. Στην κυβέρνησή της σε κάποια από τα σημαντικότερα υπουργεία τοποθετήθηκαν δεξιοί και κεντρώοι τεχνοκράτες, της απόλυτης αρεσκείας τού «σούπερ Μάριο». Είναι και γι’ αυτό που δεν ήταν δυνατό να μην εκφράσουν την ανεπιτήδευτη χαρά τους, μοιραζόμενοι τη χαρά της Τζόρτζια, οι ευρωατλαντιστές που λέει κι ο Κυριάκος. Εχουμε λοιπόν μια ιταλική κυβέρνηση με τους μεταφασίστες στην καρδιά της και είναι όλοι ευτυχείς. Αντιεμβολιαστές, συνωμοσιολόγοι, κυνηγοί κεφαλών στο προσφυγικό - μια χαρά «Ευρωπαίοι». Συγκρίνετε λίγο με την υποδοχή που επιφύλαξαν όλοι αυτοί στην κυβέρνηση του ΣΥΡΙΖΑ τον Ιανουάριο του ’15. Κατά τη γνώμη μου έχουμε να αποκομίσουμε πολύ σπουδαία συμπεράσματα από αυτό. Με πρώτο και καλύτερο πως δεν έχει καμιά σημασία τίποτα αν διασφαλιστεί η συνέχεια της νεοφιλελεύθερης πολιτικής σε ολόκληρη την ήπειρο. Κάντε ό,τι θέλετε, μόνο μην πειράξετε τον ζουρλομανδύα. Μην αγγίξετε του πλούσιους και την επιχειρηματικότητα. Να επισημάνω ακόμη πως και με τα δικά τους, πάντα αμφιβόλου ηθικής, μέτρα η κατρακύλα είναι μεγάλη: πριν από είκοσι χρόνια η είσοδος του Χάιντερ στην αυστριακή κυβέρνηση είχε καταγγελθεί από την ευρωενωσιακή ηγεσία. Υπήρξαν και κυρώσεις. Ενώ τώρα; Θέλει η Ευρωπαϊκή Επιτροπή να κρυφτεί και δεν την αφήνει η χαρά της. Αν και υπάρχει αμφιβολία ακόμη και για το αν θέλει να κρυφτεί. Είναι προφανές πως οι Ευρωπαίοι φιλελεύθεροι, συντηρητικοί και κεντροδιάφοροι αισθάνονται πολύ κοντύτερα στους μεταφασίστες παρά στην Αριστερά. Και καλά κάνουν. Το θέμα είναι η Αριστερά να μην έχει ψευδαισθήσεις. Κατά τη γνώμη μου, αντίθετα προς τη στάση της Αριστεράς -ακόμη και της επαναστατικής-, αν στη Γαλλία υπήρχε 2ος γύρος προεδρικών εκλογών μεταξύ Λεπέν και Μελανσόν δεν υπάρχει καμιά αμφιβολία πως το κατεστημένο -για να θυμηθούμε κάτι ξεχασμένες λέξεις- αλλά και ο λαός της ιδιοκτησίας θα ήταν αναφανδόν και αβλεπί με τη μεταφασίστρια. Δεν είναι μακριά άλλωστε το ελληνικό παράδειγμα της συμμετοχής του ΛΑΟΣ στην κυβέρνηση του Ελληνα Ντράγκι μαζί με ΠΑΣΟΚ και Ν.Δ. Και ζωντανή και σπαρταριστή πραγματικότητα είναι η συμμετοχή των επιφανέστερων δικών μας μεταφασιστών -ή και σκέτα φασιστών- στην κυβέρνηση Μητσοτάκη. Προβλέπω, δε, στοιχηματίζω καλύτερα πως αν η Ν.Δ. χρειαστεί τον Βελόπουλο για αν σχηματίσει κυβέρνηση, δεν θα διστάσει καθόλου. Βέβαια εδώ το σοβαρότατο ατόπημα του ΣΥΡΙΖΑ να συγκυβερνήσει με τον Καμμένο δίνει πάτημα στους σημερινούς να ισχυρίζονται πως επ’ αυτού «όλοι ίδιοι είμαστε». Δεν αλλάζει ωστόσο όσα ήδη έχω σημειώσει. Γιατί η υποδειγματική δημοκρατική και αντιφασιστική στάση της Αριστεράς -και της «Ακρας»-, ακόμη κι αν είναι να υποστηρίξει τους χειρότερους δεξιούς, τύπου Σιράκ ή Μακρόν, της δίνει ένα τεράστιο ηθικό πλεονέκτημα - εδώ ταιριάζει η έκφραση. Τελικό συμπέρασμα: αν η Αριστερά είναι άξια του ονόματός της ως παράταξη των φτωχών και της εργατικής τάξης, θα τους έχει όλους απέναντι να μοιράζουν συγχαρητήρια ο ένας στην άλλη. * εκπαιδευτικός"
efsyn.gr,https://www.efsyn.gr/politiki/kybernisi/363531_apon-apo-tin-olomeleia,ΚΥΒΕΡΝΗΣΗ,Απών από την Ολομέλεια,2022-10-18 12:12, Γιάννης Μπασκάκης ,"Χωρίς τον Κυριάκο Μητσοτάκη θα πραγματοποιηθεί την Παρασκευή η συνεδρίαση της Ολομέλειας της Βουλής, όπου θα γίνει η συζήτηση επί των πορισμάτων για τις υποκλοπές. Ο πρωθυπουργός θα βρίσκεται στη σύνοδο του Ευρωπαϊκού Συμβουλίου που θα πραγματοποιηθεί στις Βρυξέλλες την Πέμπτη και την Παρασκευή, αλλά κυβερνητικές διαρροές ούτως ή άλλως έλεγαν ότι δεν θα πήγαινε στην Ολομέλεια με την αιτιολόγηση ότι δεν συνηθίζει να παρευρίσκεται σε συζητήσεις πορισμάτων επιτροπών. Κοινώς, φαινόταν έτοιμος να το αποφύγει. Επομένως το γεγονός ότι η σύνοδος κορυφής και η Ολομέλεια της Βουλής πέφτουν την ίδια μέρα, έχει έρθει κουτί στον πρωθυπουργό, που εξακολουθεί να βρίσκεται υπό πίεση λόγω του σκανδάλου των υποκλοπών, το οποίο προσπαθεί να συγκαλύψει και να το κλείσει άρον άρον. Οσο για το ποιος θα αντικαταστήσει τον κ. Μητσοτάκη στη Βουλή, μέχρι χθες παρέμενε αδιευκρίνιστο από την κυβέρνηση, ωστόσο η συγκεκριμένη επιλογή προσώπου θα φανερώσει και τη βαρύτητα που θα θελήσει να δώσει το Μαξίμου στη συνεδρίαση αυτή και κατά πόσον θα επιχειρήσει να την υποβαθμίσει. Και βέβαια όσο και να προσπαθεί το Μαξίμου να κλείσει βιαστικά το θέμα των υποκλοπών, αυτό δεν κλείνει με τίποτα, κάτι που επιβεβαιώνει και η πραγματοποίηση μεθαύριο Πέμπτη στον χώρο του Δικηγορικού Συλλόγου Αθηνών της επιστημονικής ημερίδας για τις υποκλοπές που διοργανώνει ο όμιλος «Αριστόβουλος Μάνεσης» και στην οποία συμμετέχουν διακεκριμένοι καθηγητές, αλλά και εκπρόσωποι των τριών μεγαλύτερων κομμάτων, μεταξύ των οποίων η Ολγα Κεφαλογιάννη, η οποία ως γνωστόν έχει ασκήσει έντονη κριτική στο μέγαρο Μαξίμου για τη διαχείριση του σκανδάλου, συντασσόμενη με τη θέση του πρώην πρωθυπουργού Κώστα Καραμανλή κατά της χρήσης του «απορρήτου» της δράσης των μυστικών υπηρεσιών για τη συγκάλυψη της υπόθεσης. Ειδικότερα, η ημερίδα, η οποία πραγματοποιείται μόλις μία μέρα πριν από τη συνεδρίαση της Ολομέλειας της Βουλής (Πέμπτη, 6 μ.μ., αίθουσα τελετών ΔΣΑ), έχει θέμα: «Θεσμικές και νομοθετικές προκλήσεις από την υπόθεση των υποκλοπών» και διεξάγεται με την εισαγωγή και προεδρία του προέδρου του ομίλου, καθηγητή Γ. Σωτηρέλη, ο οποίος έχει τονίσει ότι η πολιτική ευθύνη για τις «αντισυνταγματικές υποκλοπές» είναι αντικειμενική και μη μεταβιβάσιμη και πως η παραίτηση του πρωθυπουργού είναι μονόδρομος (ieidiseis, 8.8.2022). Εισηγήσεις πραγματοποιούν οι καθηγητές Χ. Ανθόπουλος, Σ. Βλαχόπουλος και Κ. Γιαννακόπουλος, χαιρετισμό ο πρόεδρος του ΔΣΑ Δ. Βερβεσός, ενώ παρεμβαίνουν οι Ο. Κεφαλογιάννη (Ν.Δ.), Μ. Καλογήρου (ΣΥΡΙΖΑ-Π.Σ), Χ. Καστανίδης (ΠΑΣΟΚ-ΚΙΝ.ΑΛΛ.) και Αικ. Παπανικολάου (μέλος της ΑΔΑΕ). Αλλά την ίδια ώρα το μέγαρο Μαξίμου έχει βρεθεί αντιμέτωπο και με την τελευταία παρέμβαση του καθηγητή Σωτήρη Τσιόδρα, η οποία καταρρίπτει εμφατικά το κυβερνητικό αφήγημα περί δήθεν επιτυχημένης διαχείρισης της πανδημίας, δηλώνοντας πως «στο σημαντικό κεφάλαιο της διαχείρισης της πανδημίας που λέγεται “επικοινωνία κινδύνου”, καταγράφηκε παταγώδης αποτυχία». Χθες ο κυβερνητικός εκπρόσωπος Γιάννης Οικονόμου (σε αντίστοιχη γραμμή με τον Θ. Πλεύρη) προσπάθησε να βγάλει την κυβέρνηση από το κάδρο των αιχμών του Σ. Τσιόδρα, δείχνοντας την «επιστημονική κοινότητα». Αλλά όσο και αν η κυβέρνηση προσπαθεί να μεταθέσει αλλού τις ευθύνες της, είναι η ίδια που, μεταξύ άλλων, εργαλειοποίησε την επιτροπή των ειδικών, που έστελνε αντιφατικά μηνύματα στους πολίτες, που αντί για να επενδύσει στην πειθώ στρεφόταν σε τιμωρητικά μέτρα τα οποία έδιναν τροφή σε συνωμοσιολόγους και αντιεμβολιαστές, που αρνιόταν να ενισχύσει πραγματικά το ΕΣΥ. Η αποτυχία στη διαχείριση της πανδημίας ασφαλώς φέρει τη δική της σφραγίδα."
efsyn.gr,https://www.efsyn.gr/stiles/ano-kato/357252_exorkistes-kai-syghronoi-daimones,ΑΝΩ ΚΑΤΩ,Εξορκιστές και σύγχρονοι δαίμονες,2022-08-30 16:00, Μιχαήλ Άγγελος Κωνσταντόπουλος ,"Η υπόθεση με τους καλοκαιρινούς εξορκισμούς στην πλατεία Αριστοτέλους της Θεσσαλονίκης έχει όλα τα στοιχεία που συνιστούν ένα απολαυστικό θέαμα για τα ΜΜΕ: μυστήριο, υποτιθέμενους δαίμονες και μια αλλόκοτη παραθρησκευτική οργάνωση που θυμίζει τηλε-ευαγγελικούς των ΗΠΑ ή της Αφρικής. Το ζήτημα είναι πολύ βαθύτερο, καθώς τέτοιου τύπου οργανώσεις, στηριζόμενες στη θρησκοληψία, τη γενικότερη απογοήτευση από τον θεσμό της Εκκλησίας ή την άρνηση-αδυναμία ορισμένων ανθρώπων να ερμηνεύσουν τη σύγχρονη πραγματικότητα, στρατολογούν μέλη, μεταξύ τους και αρκετούς νέους, με διάφορες προφάσεις, από τους «Μακεδονομάχους» και τους αντιεμβολιαστές ώς την εναντίωση στις αμβλώσεις ή το «τσιπάκι». Τα δε σόσιαλ μίντια μπορούν να λειτουργήσουν σαν μεσαιωνικός ντελάλης, προσθέτοντας ακόμα περισσότερους στο κοινό του άμβωνα. Αυτές οι οργανώσεις χαρακτηρίζονται από κάποιον δήθεν χαρισματικό ηγέτη που εμφανίζεται να κατέχει τη μοναδική αλήθεια, ζητώντας απόλυτη υπακοή από τους ακολούθους του για να τους οδηγήσει στη σωτηρία. Συχνά η ηγεσία εκμεταλλεύεται τα ανυποψίαστα μέλη ζητώντας τους οικονομικά ανταλλάγματα, διάφορες χάρες και διευκολύνσεις, φτάνοντας ακόμα και στο σημείο της σεξουαλικής κακοποίησης ή των απειλών έναντι όσων δηλώνουν ότι θα αποχωρήσουν από τις κλειστές κοινότητες οι οποίες αποκτούν δικούς τους νόμους σύμφωνα με τα θέλω της ηγεσίας. Μέχρι όμως να φτάσει στην περίπτωση της αποχώρησης, το πρώην μέλος βρίσκεται σε αρκετά άσχημη θέση, έχοντας υποστεί πλύση εγκεφάλου, ψυχολογικά τραύματα, οικονομική ζημιά ή έχοντας χάσει τους φίλους και τον κοινωνικό του περίγυρο από τον οποίο πολλές φορές καλείται να αποκοπεί. Τέτοιες περιπτώσεις δεν πρέπει να αντιμετωπίζονται απλώς με την ταμπέλα του «γραφικού», καθώς σε περιόδους αστάθειας και αμφισβήτησης των περισσότερων κοινωνικών δομών, που μας βάζουν σε μια γκρίζα ζώνη, είναι μεγάλος ο κίνδυνος αρκετοί να αναζητήσουν την «αλήθεια» ή τη «λύτρωση» στο άσπρο-μαύρο με το οποίο χρωματίζουν τον κόσμο τέτοιες ακραίες ομάδες, με ό,τι αυτό συνεπάγεται."
efsyn.gr,https://www.efsyn.gr/kosmos/eyropi/353980_aystriaki-giatros-poy-dehotan-apeiles-apo-antiemboliastes-aytoktonise,ΕΥΡΩΠΗ,Αυστριακή γιατρός που δεχόταν απειλές από αντιεμβολιαστές αυτοκτόνησε,2022-07-30 19:32, efsyn.gr ,"Από διαδήλωση αντιεμβολιαστών στην Αυστρία: «Εμβολιάστηκα μέχρι θανάτου», γράφει το χαρτόνι που κρέμασαν στη σημαία Σοκ έχει προκαλέσει στην Αυστρία η αυτοκτονία της Λίζα-Μαρία Κελερμάγερ, γιατρού που έκανε εκστρατεία υπέρ του εμβολιασμού έναντι του κορονοϊού. Η Κελερμάγερ δεχόταν απειλές για τη ζωή της από αντιεμβολιαστές και οπαδούς θεωριών συνωμοσίας, τόσο μέσω διαδικτύου όσο και διά ζώσης. Στη διάρκεια της πανδημίας η γιατρός είχε δώσει πολλές συνεντεύξεις στις οποίες τασσόταν υπέρ της λήψης μέτρων για την αντιμετώπιση της πανδημίας και του εμβολιασμού. Σχολιάζοντας το συμβάν, οι πολιτικοί ηγέτες στην Αυστρία έκαναν έκκληση για ενότητα, καταδικάζοντας το μίσος και την μισαλλοδοξία. Ο πρόεδρος της Αυστρίας, Αλεξάντερ βαν ντερ Μπέλεν, κάλεσε τους πολίτες «να δώσουν τέλος στον εκφοβισμό και την τρομολαγνεία. Το μίσος και η μισαλλοδοξία δεν έχουν θέση στη χώρα μας», είπε τονίζοντας ότι Κελερμάγερ έκανε αγώνα για τη θεραπεία των ανθρώπων, να τους προστατέψει από την ασθένεια, για να ακολουθήσουμε προσεκτική συμπεριφορά στην πανδημία. «Αλλά κάποιοι εξαγριώθηκαν με αυτό, την τρομοκράτησαν, την απείλησαν, αρχικά μέσω διαδικτύου και στη συνέχεια στο ιατρείο της», πρόσθεσε. Σύμφωνα με την αστυνομία, η γιατρός βρέθηκε νεκρή την Παρασκευή μέσα στο ιατρείο της και είχε αφήσει σημείωμα, συνεπώς δεν υπάρχει αμφιβολία ότι επρόκειτο για αυτοκτονία, άρα δεν θα γίνει νεκροψία-νεκροτομή. Η Αυστρία τον Ιούνιο ανακοίνωσε ότι δεν θα προχωρήσει στο πρόγραμμα εθελοντικού εμβολιασμού για τους ενηλίκους, καθώς όπως τόνισε η κυβέρνηση δεν επρόκειτο να βελτιώσει τα ποσοστά εμβολιασμού στη χώρα, που ήταν από τα πιο χαμηλά στην Ευρώπη. Στη διάρκεια των δύο ετών πανδημίας, χιλιάδες Αυστριακοί συμμετείχαν στις διαδηλώσεις ενάντια στα lockdown και τον εμβολιασμό κατά της ασθένειας Covid-19, με την κοινωνία βαθιά διχασμένη όσον αφορά τα προληπτικά μέτρα που εφαρμόστηκαν σε πολλές χώρες. Ο θάνατος της γιατρού μπορεί να προκάλεσε σοκ στην αυστριακή κοινωνία, ωστόσο η Κελερμάγερ δεν ήταν το μοναδικό θύμα πρακτικών εκφοβισμού. Στη διάρκεια της πανδημίας πολλοί γιατροί δέχθηκαν απειλές και προπηλακισμούς λόγω της στάσης τους. Σχολιάζοντας αυτό το γεγονός, ο υπουργός Υγείας, Γιοχάνες Ράους, δήλωσε: «Το μίσος εναντίον άλλων ανθρώπων είναι ασυγχώρητο. Πρέπει να δοθεί ένα τέλος σε αυτό το μίσος»."
efsyn.gr,https://www.efsyn.gr/kosmos/eyropi/352476_stin-epohi-tis-neas-abebaiotitas,ΕΥΡΩΠΗ,Στην εποχή της νέας αβεβαιότητας,2022-07-18 12:58, Χριστίνα Κοψίνη ,"Πολλοί έλπιζαν ότι μετά την έξαρση της πανδημίας, η επιστροφή των πολιτών στις 27 χώρες-μέλη της Ε.Ε. σε μια καθημερινότητα χωρίς αυστηρούς περιορισμούς θα οδηγούσε και σε βελτίωση των ψυχοσωματικών δεικτών. Κι όμως, τα συμπεράσματα του πέμπτου γύρου της πανευρωπαϊκής έρευνας που διεξήγαγε το Ευρωπαϊκό Ιδρυμα για τη βελτίωση των συνθηκών στην υγεία και την εργασία (Eurofound), από την άνοιξη του ‘20 έως και την άνοιξη της τρέχουσας χρονιάς, μας γειώνουν σε μια διαφορετική εκδοχή της πραγματικότητας. Η έρευνα που δημοσιοποιήθηκε στις 6 Ιουλίου στην ηλεκτρονική σελίδα του Ιδρύματος συμπεραίνει ότι ο κίνδυνος για κατάθλιψη στην Ε.Ε. των 27 «παραμένει ανησυχητικά υψηλός για πολλούς ανθρώπους». Ιδιαίτερα για τα ευάλωτα νοικοκυριά διαπιστώνεται ότι «αντιμετωπίζουν εκτεταμένη αβεβαιότητα», καθώς «η ενεργειακή φτώχεια είτε είναι ήδη πραγματικότητα, είτε διαφαίνεται προ των πυλών»... Η έρευνα, στην οποία απάντησαν ηλεκτρονικά πάνω από 200.000 άνθρωποι, καταλήγει μεταξύ άλλων στα εξής: ■ Την άνοιξη του 2022, τα επίπεδα φροντίδας της ψυχοσωματικής υγείας παραμένουν σε χαμηλότερο επίπεδο σε σύγκριση με την έναρξη της πανδημίας. Η επιδείνωση μπορεί, κατά το Eurofound, να συσχετίζεται και με τον πόλεμο στην Ουκρανία, για τον οποίο η έρευνα καταγράφει τη μεγάλη ανησυχία του 75% των ερωτηθέντων. ■ Σχεδόν ένας στους πέντε (18%) δήλωσε ότι δεν μπορεί να φροντίσει τις ψυχοσωματικές ανάγκες του, ενώ το ποσοστό στις γυναίκες φτάνει ακόμη και το 24%. ■ Οι ερωτηθέντες σε ποσοστό 28%, δηλαδή σχεδόν ένας στους τρεις, απαντούν ότι είναι στα όρια της ενεργειακής φτώχειας, ενώ το 45% δηλώνει ότι δεν θα μπορέσει να εξοφλήσει τους λογαριασμούς στις υπηρεσίες και τις εταιρείες το επόμενο τρίμηνο. Μεταξύ των νοικοκυριών που έχουν ήδη καθυστερήσει να εξοφλήσουν τους λογαριασμούς κοινής ωφέλειας, το 74% εκφράζει την ανησυχία του ότι δεν θα μπορέσει να πληρώσει ούτε το επόμενο τρίμηνο. Ενώ η καθυστέρηση στους λογαριασμούς κοινής ωφέλειας τείνει να είναι πιο συχνή μεταξύ των ερωτηθέντων που ζουν σε κοινωνική στέγη. Το ποσοστό των ερωτηθέντων που ανέφεραν ότι υστερούν στην εξόφληση των λογαριασμών κοινής ωφελείας κυμαίνονται από 7% στη Δανία και τη Σουηδία έως 50% στην Ελλάδα. Οσον αφορά την ανησυχία για τις δυσκολίες στην πληρωμή των λογαριασμών τους τους επόμενους τρεις μήνες, αυτό κυμαίνεται από 12% στη Μάλτα έως πάνω από 40% στη Λετονία και τη Βουλγαρία. Στην Ελλάδα ανάλογη ανησυχία εκφράστηκε από το 63% του δείγματος που αντιπροσώπευε τον ελληνικό πληθυσμό. ■ Η έρευνα καταγράφει πτώση της εμπιστοσύνης των πολιτών στους θεσμούς, με το χαμηλότερο επίπεδο να καταγράφεται την άνοιξη του 2022 σε χώρες όπως η Φινλανδία, η Δανία, η Σουηδία, η Αυστρία και η Ολλανδία. Τη χαμηλότερη εμπιστοσύνη στους θεσμούς συνεχίζουν να δείχνουν πολίτες που δεν έχουν κάνει εμβόλια κατά της Covid-19. Mάλιστα η έρευνα καταγράφει τους «αντιεμβολιαστές» ως την πιο ενεργή πολιτικά ομάδα πολιτών η οποία αντλεί τη βασική πληροφόρησή της από τα μέσα κοινωνικής δικτύωσης. ■ Μεγάλο τμήμα των ερωτηθέντων δήλωσε ότι ουσιαστικά αναγκάστηκε να επιστρέψει στον χώρο εργασίας ενώ είχε σαφή προτίμηση στην τηλεργασία. Το ποσοστό που εκφράζει αυτή την προτίμηση είναι υψηλότερο μεταξύ εκείνων ηλικίας 30-44 ετών που έχουν συνήθως μικρά παιδιά. Την Πέμπτη, 21/7, η Ευρωπαϊκή Κεντρική Τράπεζα αναμένεται –εκτός απροόπτου– να ανακοινώσει την αύξηση των επιτοκίων κατά 0,25 μονάδες βάσης (0,25%). Κατά της Ουγγαρίας στο Δικαστήριο της Ε.Ε. προσφεύγουν οι Βρυξέλλες για δυο υποθέσεις -η μία αφορά τη διαδικασία επί παραβάσει για περιορισμούς στην ελευθερία του Τύπου και η άλλη έναν ομοφοβικό νόμο. Ειδικότερα, η κυβέρνηση του πρωθυπουργού Βίκτορ Ορμπαν ανάγκασε τον Klubrádió, έναν ραδιοφωνικό σταθμό που ασκούσε κριτική στην κυβέρνηση, να παύσει τις εκπομπές του. Η ιστορία της τύχης του σταθμού απεικονίζει την οπισθοδρόμηση της Ουγγαρίας στον αυταρχισμό. Ο Klubrádió βρισκόταν στο στόχαστρο του Ορμπαν εδώ και χρόνια - μετά τις εκλογές του 2010, ο σταθμός παραλίγο να χρεοκοπήσει, καθώς οι εταιρείες σταμάτησαν να διαφημίζονται σε αυτόν, φοβούμενες τις πολιτικές συνέπειες. Αφού η κυβέρνηση του Ορμπαν ψήφισε έναν νόμο για τα ΜΜΕ που της έδινε τον έλεγχο των ραδιοφωνικών αδειών, προσπάθησε να ανακαλέσει την άδεια του Klubrádió - αλλά έχασε αρκετές δίκες, καθώς τα δικαστήρια υπερασπίστηκαν τον σταθμό έναντι του κυβερνητικού συμβουλίου μέσων ενημέρωσης. Ομως, μια σειρά δικαστικών μεταρρυθμίσεων αυστηροποίησε ακόμη περισσότερο τον έλεγχο των δικαστηρίων από το καθεστώς με συνέπεια το Klubrádió να χάσει την έφεση κατά της αφαίρεσης της άδειάς του το 2021. Η δεύτερη προσφυγή της Ευρωπαϊκής Επιτροπής περιστρέφεται γύρω από έναν ομοφοβικό ουγγρικό νόμο που περιορίζει την ελευθερία έκφρασης των ΛΟΑΤΚΙ+ ατόμων και την πρόσβασή τους σε ΜΜΕ που απεικονίζουν γκέι ή λεσβιακές σχέσεις και τρανς άτομα, όπως συμβαίνει στην ίδια τη ζωή, με το πρόσχημα της προστασίας των παιδιών. Δηλαδή με ένα επιχείρημα παρόμοιο με τους λεγόμενους κανόνες κατά της ομοφυλοφιλικής προπαγάνδας στη Ρωσία του Πούτιν. Οι αντι-LGBTIQ+ νόμοι της Ουγγαρίας αποτελούν μέρος μιας εκστρατείας κατά της «φιλελεύθερης» Ε.Ε. και των αξιών της. Οι αξιωματούχοι στις Βρυξέλλες δήλωσαν ότι γνώριζαν ότι με το να εναντιωθούν σε αυτούς τους νόμους, έπαιζαν το παιχνίδι του Ορμπαν, ο οποίος ισχυρίζεται ότι υπερασπίζεται την ενάρετη χριστιανική ηθική έναντι των «παρακμιακών» ελίτ των Βρυξελλών (και πάλι αναμασώντας τη ρωσική προπαγάνδα). Μ.Ψ. Κάθε Δευτέρα η «Eφ.Συν.» ενημερώνει τους αναγνώστες της σταθερά μέσα από αυτήν τη σελίδα για ειδήσεις που «γεννιούνται» στα όργανα της θεσμικής Ευρώπης και δεν βρίσκονται στην πρώτη γραμμή της επικαιρότητας"
efsyn.gr,https://www.efsyn.gr/politiki/antipoliteysi/350177_prostatis-ton-kartel-stin-energeia-i-kybernisi,ΑΝΤΙΠΟΛΙΤΕΥΣΗ,«Προστάτης των καρτέλ στην ενέργεια η κυβέρνηση»,2022-06-29 06:00, Δημήτρης Τερζής ,"Ο Αλέξης Τσίπρας υπογράμμισε την πρωτοφανή διαφωνία των δύο βασικών ανεξάρτητων αρχών (Επιτροπή Ανταγωνισμού και ΡΑΕ), οι επικεφαλής των οποίων είναι διορισμένοι από την κυβέρνηση, με την ίδια την κυβέρνηση Το ζήτημα της ακρίβειας στην ενέργεια αλλά και σε λοιπά καταναλωτικά αγαθά κυριάρχησε στη συνάντηση που είχε χθες ο πρόεδρος του ΣΥΡΙΖΑ-Π.Σ., Αλέξης Τσίπρας, με αντιπροσωπείες από το Ινστιτούτο Καταναλωτή και την ΕΚΠΟΙΖΩ. Με αφορμή μάλιστα τα όσα καταγγέλθηκαν από τον πρόεδρο της Ρυθμιστικής Αρχής Ενέργειας, ο Αλέξης Τσίπρας επιτέθηκε στην κυβέρνηση μιλώντας για «διπλή αισχροκέρδεια και των παραγωγών και του κράτους». Ειδικότερα ο επικεφαλής της αξιωματικής αντιπολίτευσης θυμήθηκε έναν χαρακτηρισμό που είχε κάνει πριν από λίγο καιρό, όταν αναφερόμενος στην κυβέρνηση την είχε αποκαλέσει «τροχονόμο των καρτέλ στην ενέργεια». Χθες επανήλθε λέγοντας πως δεν πρόκειται για τροχονόμους, αλλά για «προστάτες των καρτέλ». Υπογράμμισε, δε, την πρωτοφανή διαφωνία των δύο βασικών ανεξάρτητων αρχών (Επιτροπή Ανταγωνισμού και ΡΑΕ), οι επικεφαλής των οποίων είναι διορισμένοι από την κυβέρνηση, με την ίδια την κυβέρνηση. «Δεν έχω ξαναδεί τα τελευταία χρόνια οι δύο ανεξάρτητες Αρχές να είναι σε σύγκρουση με την κυβέρνηση διότι αισθάνονται ότι εμποδίζονται να διατελέσουν το έργο τους» είπε ο πρόεδρος του ΣΥΡΙΖΑ-Π.Σ. Σε ό,τι αφορά τη ρήτρα αναπροσαρμογής που η κυβέρνηση ανακοίνωσε πως θα την καταργήσει, ο Αλέξης Τσίπρας υπενθύμισε πως «η κυβέρνηση μας έλεγε πως δεν είναι παράνομη και τώρα προεκλογικά την απαλείφουν εικονικά από τα τιμολόγια, διότι την ενσωματώνουν στα κυμαινόμενα τιμολόγια». Το ίδιο λάβρος ήταν και στο θέμα των καυσίμων μιλώντας για «διπλή αισχροκέρδεια», καθώς όπως είπε «τα 3,8 δισ. πάνω από τον στόχο των φορολογικών εσόδων στο πρώτο πεντάμηνο του έτους προέκυψαν από την υπερφορολόγηση και την αισχροκέρδεια του κράτους». Με πληθωρισμό 11,5% και τον ΦΠΑ και τον ΕΦΚ καυσίμων να παραμένουν στα ύψη, προκύπτουν αυτά τα τρομακτικά ποσά που στην πραγματικότητα είναι από την αφαίμαξη των καταναλωτών». Για μεγάλο παζάρι και φαγοπότι της κυβέρνησης με τις εταιρείες ενέργειας έκανε λόγο ο πρόεδρος του ΙΝΚΑ και κατηγόρησε ευθέως την κυβέρνηση για ενοχή και συνενοχή στην εκτόξευση της ακρίβειας και των τιμολογίων ενέργειας. «Γιατί η κυβέρνηση έμενε κουφή, με την ανοχή της αλλά και τη συνενοχή της σε αυτούς τους οποίους αισχροκερδούσαν, αποδεδειγμένα αισχροκερδούσαν. Το είπε ο Συνήγορος του Καταναλωτή, στη Βουλή των Ελλήνων, που ανήκει στη Ν.Δ.» υπογράμμισε χαρακτηριστικά. Από την πλευρά της η πρόεδρος της ΕΚΠΟΙΖΩ, Παναγιώτα Καλαποθαράκου, τόνισε πως «οι καταναλωτές βρίσκονται σε μια ασφυκτική και αδιέξοδη κατάσταση, δεν μπορούν να πληρώσουν τους λογαριασμούς του ηλεκτρικού ρεύματος με κίνδυνο να γίνει διακοπή και έχει γίνει διακοπή σε πολλά νοικοκυριά». Χαρακτήρισε μείζον το πρόβλημα της ακρίβειας που αγγίζει το μέσο ελληνικό νοικοκυριό, επισημαίνοντας ότι η ΕΚΠΟΙΖΩ κατέθεσε την πρώτη συλλογική αγωγή σχετικά με τη ρήτρα αναπροσαρμογής για την οποία τόνισε ότι είναι πεπεισμένοι πως είναι παράνομη, καταχρηστική, αδιαφανής και θα πρέπει να καταργηθεί. Τη συγκέντρωση που έγινε από αντιεμβολιαστές υγειονομικούς έξω από το σπίτι του υπουργού Υγείας, Θάνου Πλεύρη, καταδίκασε ο ΣΥΡΙΖΑ-Π.Σ. με σχετική ανακοίνωση, στην οποία μεταξύ άλλων αναφέρει πως «η οποιαδήποτε προσωπική στοχοποίηση πολιτικών προσώπων, όπως συμβαίνει στην περίπτωση του υπουργού Υγείας, είναι πράξη απαράδεκτη. Υπουργοί και βουλευτές του ΣΥΡΙΖΑ-Π.Σ. έχουν βρεθεί αντιμέτωποι με αυτές τις πρακτικές τις οποίες ακόμα και σήμερα η Ν.Δ. αρνείται να καταδικάσει». Η ανακοίνωση προκάλεσε αντιδράσεις ανάμεσα σε ανεμβολίαστους υγειονομικούς που έσπευσαν να ζητήσουν τον λόγο μέσω των social media από τον πρώην αναπληρωτή υπουργό Υγείας του ΣΥΡΙΖΑ, Παύλο Πολάκη, ο οποίος είχε αναρτήσει στον λογαριασμό του δημοσίευμα από τη συγκέντρωση και παράλληλα καλούσε τον υπουργό Υγείας να άρει το καθεστώς τιμωρίας τους."
efsyn.gr,https://www.efsyn.gr/politiki/349953_antiemboliastes-exo-apo-spiti-toy-pleyri,ΠΟΛΙΤΙΚΗ,Αντιεμβολιαστές έξω από το σπίτι του Πλεύρη,2022-06-27 23:31, efsyn.gr ,"Ανακοινώσεις από τον υπουργό Υγείας, Θάνο Πλεύρη  Ο υπουργός Υγείας, με μήνυμα του στα μέσα κοινωνικής δικτύωσης, έκανε γνωστό πως ομάδα αντιεμβολιαστών «διαδηλώνουν» έξω από το σπίτι του «εναντίον της οικογένειας του» και ζήτησε το γεγονός να καταδικαστεί από όλο τον πολιτικό κόσμο. Έξω από το σπίτι μου που βρίσκεται η γυναίκα μου και τα δυο μου παιδιά έχουν συγκεντρωθεί αντιεμβολιαστές και «Διαδηλώνουν» εναντίον της οικογένειας μου. Στοχοποιείται η οικογένεια μου για τις υπουργικές μου αποφάσεις. Αναμένω την αυτονόητη καταδίκη από όλο τον Πολιτικό Κόσμο Άμεσα η Νέα Δημοκρατία έσπευσε να βγάλει ανακοίνωση σημειώνοντας πως «το να στοχοποιούνται οικογένειες πολιτικών για τις πολιτικές τους αποφάσεις είναι απαράδεκτο και αντιδημοκρατικό» ζητώντας επίσης από όλες τις πολιτικές δυνάμεις να καταδικάσουν το γεγονός. Το να στοχοποιούνται οικογένειες πολιτικών για τις πολιτικές τους αποφάσεις είναι απαράδεκτο και αντιδημοκρατικό. Αναμένουμε την καταδίκη από όλες τις πολιτικές δυνάμεις, της στοχοποίησης της οικογένειας του @thanosplevris από αντιεμβολιαστές που διαδηλώνουν έξω από το σπίτι του. «Η οποιαδήποτε προσωπική στοχοποίηση πολιτικών προσώπων, όπως συμβαίνει στην περίπτωση του υπουργού Υγείας, είναι πράξη απαράδεκτη. Υπουργοί και βουλευτές του ΣΥΡΙΖΑ-ΠΣ έχουν βρεθεί αντιμέτωποι με αυτές τις πρακτικές τις οποίες ακόμα και σήμερα η ΝΔ αρνείται να καταδικάσει», σχολίασε ο ΣΥΡΙΖΑ-Π.Σ."
efsyn.gr,https://www.efsyn.gr/stiles/apopseis/347171_ta-didagmata-tis-pandimias,ΑΠΟΨΕΙΣ,Τα διδάγματα της πανδημίας,2022-06-07 16:00, Γιώργος Μπουλμπασάκος* ,"Η διαχείριση των μεγάλων υγειονομικών κρίσεων ενέχει αρκετά προβλήματα που οδηγούν σε λάθη, αστοχίες και παλινωδίες. Η αυτάρεσκη διαπίστωση της κυβέρνησης ότι έκανε ό,τι καλλίτερο μπορούσε αδικεί τη δυνατότητα του συστήματος υγείας αλλά και της χώρας συνολικά. Ζώντας αυτά τα προβλήματα στην πανδημική κρίση του Covid-19 ως εργαζόμενος στο μεγαλύτερο νοσοκομείο της χώρας, έχω να καταθέσω τη δική μου μαρτυρία για ορισμένα ζητήματα που πρέπει να αντιμετωπιστούν προκειμένου να επιλυθούν για να έχουμε καλύτερα αποτελέσματα την επόμενη φορά. Χρειάζεται η εκπόνηση ενός ολοκληρωμένου σχεδίου για τη διαχείριση του ιατρικού δυναμικού της χώρας και όλων των δομών υγείας. Σαφώς τον επιτελικό και αποφασιστικό ρόλο θα τον έχει το δημόσιο σύστημα υγείας. Σε περιόδους όμως μεγάλης πίεσης ο ιδιωτικός τομέας οφείλει να έχει την ετοιμότητα να αντιμετωπίζει και αυτός ολοκληρωτικά τα περιστατικά της πανδημίας. Προς τούτο χρειάζεται συγκεκριμένο σχέδιο και πρέπει να δημιουργηθεί και το κατάλληλο θεσμικό πλαίσιο. Τέτοιες περιπτώσεις δεν προσφέρονται για κερδοσκοπία και μεταφορά υπηρεσιών υγείας στον ιδιωτικό τομέα υγείας αλλοιώνοντας τον δημόσιο χαρακτήρα του ΕΣΥ. Εκτός από την αναγκαία ενίσχυση του ΕΣΥ, χρειάζεται να υπάρχει εσωτερική κινητικότητα εντός του συστήματος για να μη δημιουργούνται νοσοκομεία δύο ταχυτήτων. Δηλαδή, να έχουμε –και αυτό παρουσιάστηκε σε αρκετά νοσοκομεία– κάποια που να είναι υπό καθεστώς αργομισθίας και κάποια να τελούν υπό καθεστώς κατάρρευσης. Εγινε ένας άναρχος τρόπος ενίσχυσης του συστήματος υγείας. Ετσι βρέθηκαν δερματολόγοι και άλλες ειδικότητες γιατρών μη σχετικές με τη νόσο να ασχολούνται σε κλινικές Covid και πνευμονολόγοι να διενεργούν εμβολιασμούς. Ενα άλλο ζήτημα είναι αυτό των εμβολιασμών. Αποδείχθηκε ότι δεν αρκεί να στήσεις ένα ομολογουμένως άψογο οργανωτικό σχήμα για να εξασφαλίσεις την επιτυχία του εμβολιαστικού προγράμματος. Εάν δεν συνοδεύεται από σωστή, έγκυρη και έγκαιρη ενημέρωση, εάν καθυστερείς να κάνεις την υποχρεωτικότητα στους υγειονομικούς και εάν μάλιστα βάζεις αντιεμβολιαστές να κάνουν καμπάνια για τους εμβολιασμούς έχεις σίγουρη αποτυχία. Ετσι αργήσαμε να φτάσουμε στο επίπεδο των άλλων ευρωπαϊκών χωρών και αυτό μεγάλωσε τις απώλειες. Η απουσία οργανωμένης Πρωτοβάθμιας Φροντίδας Υγείας έπαιξε σημαντικό ρόλο στη διασπορά της νόσου, στην ιχνηλάτηση των επαφών και στην ανεπαρκή αντιμετώπιση των νοσούντων. Δεν ίσχυσαν, επίσης, υποχρεωτικά πρωτόκολλα θεραπείας και αυτό δημιούργησε αρκετά προβλήματα. Επί προσθέτως καθοριστικής σημασίας υπήρξαν τα χρόνια προβλήματα των νοσοκομείων της περιφέρειας. Μεγάλες ελλείψεις σε έμψυχο δυναμικό αλλά και σε δομές υγείας σαφώς έπαιξαν ρόλο στις απώλειες που είχαμε. Η Διεύθυνση Δημόσιας Υγείας του υπουργείου Υγείας πρέπει να αναζητήσει όλες τις πιθανές αιτίες που τελικά οδήγησαν τη χώρα σήμερα να βρίσκεται στις χειρότερες θέσεις όσον αφορά τις απώλειες σε ανθρώπινες ζωές. Θα μπορούσα να αναφέρω και άλλα πολλά, αλλά θεωρώ ότι πιο ειδικοί εμού θα εισφέρουν την πολύτιμη εμπειρία τους. Αλλωστε, σκοπός αυτής της παρέμβασης είναι να ανοίξει μια συζήτηση πώς θα είμαστε καλύτερα προετοιμασμένοι να αντιμετωπίσουμε τις μελλοντικές προκλήσεις. Τα εργαλεία που έχουμε –και αυτό απέδειξε η υγειονομική κρίση σε όλο τον πλανήτη– είναι η άσκηση πολιτικών που ενισχύουν τα δημόσια συστήματα υγείας και θωρακίζουν το κράτος πρόνοιας. Με την κοινωνία μπροστά και μαζί, αυτές τις πολιτικές θα ακολουθήσουμε για να υπηρετήσουμε τους πολίτες και τις ανάγκες τους. *Διευθυντής Πνευμονολογικής Κλινικής Ευαγγελισμού, μέλος Κ.Ε. ΠΑΣΟΚ-Κινήματος Αλλαγής"
efsyn.gr,https://www.efsyn.gr/themata/infowar/342798_teleytaio-taxidi-sta-ihni-toy-nikoy-kazantzaki,INFOWAR,«Τελευταίο Ταξίδι» στα ίχνη του Νίκου Καζαντζάκη,2022-05-07 20:33, Άρης Χατζηστεφάνου ,"Οταν ρώτησα τον Πίτερ Μπιεν πώς αποφάσισε να ασχοληθεί με το έργο του Νίκου Καζαντζάκη νόμιζα ότι έκανα μία από αυτές τις αδιάφορες ερωτήσεις που χρησιμεύουν μόνο για να σπάσουν τον πάγο και σου δίνουν τον χρόνο να ελέγξεις την ένταση του ήχου στο μικρόφωνο ή τη φωτεινότητα της λήψης σου στην κάμερα. H ιστορία που μου διηγήθηκε όμως κάθε άλλο παρά αδιάφορη ήταν. Οταν ήταν υποψήφιος διδάκτορας στο Πανεπιστήμιο Κολούμπια, ένας φίλος του, πιστός καθολικός, του έφερε την αγγλική μετάφραση του βιβλίου «Ο Χριστός ξανασταυρώνεται». «Πάρ’ το», του είπε, «δεν μπορώ να το έχω σπίτι μου, ο τρόπος με τον οποίο αναφέρεται στην Παναγία είναι τόσο απρεπής ώστε όταν το διάβασα έκανα εμετό». «Το φαντάζεστε», μου λέει γελώντας ο συνομιλητής μου, «ότι αυτή ήταν η φοβερή και τρομερή εισαγωγή μου στον Καζαντζάκη;». Από τον τρόπο που περιγράφει τα πρώτα βήματα στο έργο του Κρητικού συγγραφέα καταλαβαίνεις ότι το αρχικό ενδιαφέρον μετατράπηκε σύντομα σε πάθος που θα τον ακολουθούσε σε όλη του τη ζωή. Ποτέ όμως δεν άφησε αυτόν τον έρωτα να επηρεάσει το επιστημονικό του έργο. Στο δίτομο βιβλίο του με τίτλο «Καζαντζάκης: Η πολιτική του πνεύματος» (Πανεπιστημιακές Εκδόσεις Κρήτης) πραγματοποιεί μια από τις πιο ισορροπημένες και (όταν χρειάζεται) επιθετικές κριτικές στις σκοτεινές περιόδους του Καζαντζάκη – όπως τη δεκαετία του ’30 όταν κατηγορήθηκε ότι ανέχτηκε, αν δεν στήριξε, τον φασισμό. Οταν όμως θυμίζω στον Πίτερ Μπιεν τις διθυραμβικές περιγραφές του Καζαντζάκη για τον Μουσολίνι ή τον Φράνκο, σπεύδει να μου θυμίσει ότι αυτά αποτέλεσαν σταγόνα στον ωκεανό της ιδεολογικής του διαδρομής. «Στην εποχή του», μου λέει, «οι περισσότεροι στην Ελλάδα τον θεωρούσαν κομμουνιστή. Ηταν αριστερός, με μια σχέση αγάπης και μίσους με τη Σοβιετική Ενωση. Θλιβόταν που δεν γεννήθηκε Ρώσος και ήθελε να ζήσει εκεί. Το μόνο που άλλαξε την οπτική του, ήταν η εμπειρία του από την ΕΣΣΔ που τον απογοήτευσε». Ο Αμερικανός καθηγητής γνωρίζει βέβαια ότι υπήρχε ένα πιο μεγάλο εμπόδιο λόγω του οποίου ο Καζαντζάκης δεν θα μπορούσε ποτέ να ταυτιστεί με ανθρώπους όπως ο Λένιν, για τον οποίο εξέφραζε απεριόριστο θαυμασμό. «Σε κάποια περίοδο πίστευε για τον εαυτό του ότι ήταν κομμουνιστής. Οι μόνοι όμως που ήξεραν ότι δεν ήταν κομμουνιστής ήταν οι κομμουνιστές», μου λέει ο Πίτερ Μπιεν και συνεχίζει: «Ανθρωποι όπως ο Βάρναλης γνώριζαν ότι ήταν ιδεαλιστής, δεν ήταν υλιστής, ήταν ενάντια στον σοβιετικό υλισμό». Επιχειρώ να φέρω την κουβέντα ανατολικότερα με τελικό προορισμό την Ιαπωνία, που αποτέλεσε και το τελευταίο του ταξίδι και αφορμή για το νέο μας ντοκιμαντέρ. Ο Πίτερ Μπιεν όμως θεωρεί ότι το μεγαλύτερο ταξίδι του Καζαντζάκη στην Ανατολή γινόταν στην Κρήτη. «Ο Καζαντζάκης πίστευε ότι η οικογένειά του, όπως και πολλοί άλλοι Κρητικοί, προέρχονταν από τον αραβικό, μουσουλμανικό κόσμο. Για τους Ελληνες έλεγε ότι ήταν ταυτόχρονα χαοτικοί αλλά και θύματα των κυβερνήσεών τους. Οι Κρητικοί όμως πίστευε ότι ήταν διαφορετικοί γιατί δεν ήταν 100% Ελληνες σε ό,τι αφορά την πολιτιστική κληρονομιά τους. Δεν είχε βέβαια κανένα στοιχείο να το αποδείξει. Το πίστευε όμως». Ακόμη και η επαφή του με τον βουδισμό, υποστηρίζει ο Αμερικανός καθηγητής, δεν προήλθε από τα ταξίδια του στην Απω Ανατολή αλλά στην Ευρώπη. «Δύο γεγονότα, η Μικρασιατική Καταστροφή και η ήττα του Βενιζέλου, τον έσπρωξαν μέχρι τη Βιέννη, όπου ουσιαστικά χαμένος άρχισε να διαβάζει για τον βουδισμό, γεγονός που καταγράφεται και στο έργο του “Ασκητική”». Πραγματικά, όταν τελικά έφτασε στην Κίνα και την Ιαπωνία, το 1935, ήταν η στιγμή να εγκαταλείψει σταδιακά τις ασιατικές θρησκείες επιστρέφοντας στον πολύ πιο «χωμάτινο» θεό Επαφο – τον θεό της αφής. Τα ταξίδια του λοιπόν στην Απω Ανατολή ίσως να μην τον έφεραν πιο κοντά στις θρησκείες και τις φιλοσοφίες της Ανατολής αλλά σίγουρα τον έφεραν κοντά στον θάνατο. «Για να εισέλθει στην Ιαπωνία από την Κίνα (το 1957) ήταν υποχρεωμένος να κάνει ένα εμβόλιο, το οποίο μέχρι να επιστρέψει στην Ευρώπη τού είχε προκαλέσει πρόβλημα στο χέρι». «Δεν φοβάστε πως αν το μάθουν οι αντιεμβολιαστές θα το κάνουν σημαία;», τον ρώτησα. «Μα δεν πέθανε από αυτό, δεν έφταιγε το εμβόλιο», μου απάντησε χαμογελώντας και μου εξήγησε ότι «καθώς αντιμετώπιζε αιματολογικές παθήσεις το εμβόλιο που του έκαναν στην Κίνα απλώς δεν ήταν το κατάλληλο γι’ αυτόν». Εξήντα πέντε χρόνια αργότερα εν μέσω μιας άλλης πανδημίας εμείς απλώς ακολουθήσαμε τα βήματα του Νίκου Καζαντζάκη με οδηγό τις ιστορίες και τα βιβλία του Πίτερ Μπιεν. Info: Το ντοκιμαντέρ «Τελευταίο Ταξίδι», που βραβεύτηκε ως η καλύτερη ελληνική ταινία από την Πανελλήνια Ενωση Κριτικών Κινηματογράφου στο Φεστιβάλ Ντοκιμαντέρ Θεσσαλονίκης, είναι διαθέσιμο στο ίντερνετ μέχρι το τέλος Μαΐου. Αύριο Κυριακή 8/5 προβάλλεται στην Πάτρα («Πάνθεον»), την Τετάρτη 11/5 στην Αθήνα («Τριανόν»), στις 14 Μαΐου ως επίσημη συμμετοχή στο 16ο Φεστιβάλ Ελληνικού Κινηματογράφου στο Λος Αντζελες και 21, 22 και 23 Μαΐου στα Ιωάννινα (θέατρο Actina). Περισσότερες πληροφορίες στη σελίδα lastvoyagefilm.com. info-war.gr"
efsyn.gr,https://www.efsyn.gr/kosmos/eyropi/340097_akrodexioi-antiemboliastes-shediazan-tromo-epitheseis,ΕΥΡΩΠΗ,Ακροδεξιοί αντιεμβολιαστές σχεδίαζαν τρομο-επιθέσεις,2022-04-15 06:00, Κορίνα Βασιλοπούλου ,"Ο υπ. Υγείας Καρλ Λάουτερμπαχ ήταν ο επιφανέστερος, αλλά όχι ο μόνος, στόχος των ακροδεξιών Εχουμε δει αρκετά παραδείγματα συγκοινωνούντων δοχείων ανάμεσα στους φανατικούς αντιεμβολιαστές και στην Ακρα Δεξιά. Χθες όμως στη Γερμανία έγινε γνωστή μια από τις πιο χαρακτηριστικές περιπτώσεις: μία μέρα νωρίτερα, η αστυνομία συνέλαβε τέσσερα άτομα στη Ρηνανία-Παλατινάτο, τα οποία σχεδίαζαν να προκαλέσουν «συνθήκες εμφυλίου πολέμου» και να απαγάγουν τον υπουργό Υγείας Καρλ Λάουτερμπαχ. Σύμφωνα με την BILD, που πρώτη μετέδωσε την είδηση, πρόκειται για μέλη της εξτρεμιστικής οργάνωσης «Vereinte Patrioten» («Ενωμένοι Πατριώτες»), τα οποία σχεδίαζαν την «Επιχείρηση Klabautermann» (από το όνομα ενός αγαθού πνεύματος - προστάτη των ναυτικών) και γι’ αυτόν τον σκοπό είχαν συγκεντρώσει παράνομα όπλα, νάρκες, νομίσματα και 12.000 ευρώ σε μετρητά, τα οποία κατασχέθηκαν από την αστυνομία. Σύμφωνα με την εισαγγελία και την αστυνομία, η οργάνωση που είχε σχέσεις με την Ακρα Δεξιά και το αντιεμβολιαστικό κίνημα, σχεδίαζε βομβιστικές επιθέσεις και άλλες πράξεις βίας, με στόχο την εκτεταμένη διακοπή της παροχής ρεύματος, η οποία με τη σειρά της θα προκαλούσε συνθήκες εμφυλίου πολέμου και τελικά ανατροπή του δημοκρατικού συστήματος. Στα σχέδιά τους, σύμφωνα με τις αρχές, ήταν και η απαγωγή του υπουργού Υγείας. Εκτός από τον Λάουτερμπαχ, στη λίστα τους υπήρχαν και άλλα υψηλά πρόσωπα υποψήφια για απαγωγή, αν και τα ονόματά τους δεν έχουν δοθεί ακόμα στη δημοσιότητα. Οι «Ενωμένοι Πατριώτες» πιστεύεται ότι αποτελούν κομμάτι των «Πολιτών του Βασιλείου» (Reichsbürger) οι οποίοι αρνούνται τη νομιμότητα του γερμανικού κράτους και αντιτίθενται στα μέτρα της κυβέρνησης κατά του κορονοϊού. Οι αρχές έχουν ταυτοποιήσει 12 άτομα τα οποία φέρονται να σχετίζονται με την οργάνωση και αντάλλασσαν μηνύματα μέσω Telegram για να οργανώνουν τις κινήσεις τους. Σύμφωνα με την εφημερίδα Suddeutsche Zeitung, στο τσατ του Telegram το οποίο δημιουργήθηκε τον Οκτώβριο του 2021 συμμετείχαν συνολικά κάπου 70 άτομα. Για «σοβαρή τρομοκρατική απειλή» έκανε λόγο χθες η Γερμανίδα υπουργός Εσωτερικών Νάνσι Φέζερ. «Για κάποιους αρνητές του κορονοϊού το θέμα δεν είναι τα εμβόλια ή τα μέτρα της πανδημίας. Πολεμούν ενάντια στη βασική δημοκρατική τάξη μας. Αλλά δεν θα το πετύχουν», δήλωσε ο υπουργός Υγείας Καρλ Λαουτερμπαχ. «Αυτό το παράδειγμα», συνέχισε, «δείχνει όμως πόσο διχασμένη είναι η κοινωνία μας. Στόχος της πολιτικής μου παραμένει η υπέρβαση αυτού του διχασμού και η ανάκτηση της εμπιστοσύνης». Ο Λάουτερμπαχ, ο οποίος είναι υπέρμαχος μιας σκληρής γραμμής απέναντι στην πανδημία, έχει δηλώσει επανειλημμένα ότι δέχεται απειλές λόγω της πολιτικής που εφαρμόζει. Ο υπουργός, όπως και ο καγκελάριος Σολτς, τάσσεται υπέρ του υποχρεωτικού εμβολιασμού, τουλάχιστον για συγκεκριμένες ηλικιακές και επαγγελματικές ομάδες. Ομως, η πρόταση για υποχρεωτικό εμβολιασμό για τους άνω των 60 καταψηφίστηκε την περασμένη εβδομάδα από το γερμανικό κοινοβούλιο. Στο μεταξύ, ο κορονοϊός είναι πάντα εδώ με την Ομικρον και τις ακόμα πιο μεταδοτικές υποπαραλλαγές της. Σύμφωνα με το Ινστιτούτο Ρόμπερτ Κοχ, χθες η Γερμανία κατέγραψε 165.368 νέα κρούσματα 24ωρου και 310 θανάτους οι οποίοι ανεβάζουν τον συνολικό αριθμό των θυμάτων λόγω Covid-19 στους 132.688. «Ηπιότερα» τα νούμερα σε σχέση με ακριβώς μία εβδομάδα πριν όταν είχαν σημειωθεί 382 θάνατοι και κάτι παραπάνω από 200.000 κρούσματα και πολύ χαμηλότερα συγκριτικά με την απότομη κορύφωση κοντά στα τέλη Μαρτίου, όταν η Γερμανία κατέγραψε για πρώτη φορά από την αρχή της πανδημίας 300.000 ημερήσια κρούσματα. Σίγουρα όμως δεν προσφέρονται για εφησυχασμό."
efsyn.gr,https://www.efsyn.gr/stiles/apopseis/337806_me-anoihta-hartia,ΑΠΟΨΕΙΣ,Με ανοιχτά χαρτιά,2022-03-30 16:00, Μιχάλης Σαμπατακάκης* ,"Την κοινωνία τη βασανίζουν η ακρίβεια, ο πόλεμος και η πανδημία. Αυτά θα έπρεπε να απασχολούν και τον ΣΥΡΙΖΑ και το συνέδριό του. Μαζί με την ανάγκη να φύγει η κυβέρνηση Μητσοτάκη, που είναι ιστορικό ατύχημα για τη χώρα, σε μια τόσο κρίσιμη περίοδο. Και για να συμβεί αυτό θα έπρεπε ο ΣΥΡΙΖΑ να πείθει ως εναλλακτική λύση, κάτι όμως που δεν επιβεβαιώνεται δημοσκοπικά, παρά τη φθορά της κυβέρνησης. Το ερώτημα λοιπόν που προκύπτει αφορά το πολιτικό σχέδιο, τη φυσιογνωμία και την πολιτική που χρειάζεται ο ΣΥΡΙΖΑ για να χάσει η Δεξιά. Αντ’ αυτών όμως, το θέμα που κυριαρχεί στη συζήτηση προς το συνέδριο είναι ο τρόπος εκλογής του προέδρου. Κάτι που ουδόλως ενδιαφέρει την κοινωνία. Στον πολιτικό μου βίο στην Αριστερά, εδώ και 55 χρόνια, με ενδιέφεραν πάντα τα πολιτικά θέματα και ελάχιστα έως καθόλου τα οργανωτικά-διαδικαστικά, που συχνά όμως υποκρύπτουν πολιτικά θέματα. Τέτοια πολιτικά θέματα θα δοκιμάσω (εν τέλει) να εκθέσω και τώρα. Γιατί ο Αλέξης Τσίπρας επέλεξε να εκλεγεί όχι από το συνέδριο, που είναι το σύνηθες, αλλά από το σύνολο των μελών του κόμματος, όταν μάλιστα θα είναι, απ’ ό,τι φαίνεται, ο μόνος υποψήφιος και άρα ουσιαστικά είναι αχρείαστο; Το ερώτημα προφανώς δεν τίθεται ως δίκη προθέσεων. Ουδείς δικαιούται να κάνει κάτι τέτοιο. Δύναται όμως να τεθεί ως σχολιασμός στα αποτελέσματα που παράγει. Η πρόταση αυτή δείχνει να έχει ανταπόκριση στο κόμμα και άρα πιθανόν θα επικυρωθεί στο συνέδριο. Και θα οδηγηθούμε στην εκλογή του από τα μέλη του κόμματος. Αυτά είναι της τάξης των 60.000. Η μέχρι τώρα συμμετοχή στις προσυνεδριακές διαδικασίες είναι απελπιστικά χαμηλή. Και αυτή η απροθυμία θα μπορούσε να επηρεάσει αρνητικά και τη συμμετοχή στις διαδικασίες εκλογής του προέδρου. Θα μπορούσε βεβαίως να επιχειρηθεί και περαιτέρω εγγραφή νέων μελών, μετά το συνέδριο και μέχρι την εκλογή του προέδρου. Δεν θα ήταν πολύ δόκιμο, αφού η πολιτική συζήτηση του συνεδρίου θα είχε λήξει και οι αρχαιρεσίες γίνονται στη βάση αυτής της πολιτικής συζήτησης, στην οποία τα νέα μέλη δεν θα έχουν λάβει μέρος. Θα απέδιδε; Μέχρι κάποιο βαθμό, ίσως ναι. Σε καμία περίπτωση όμως δεν θα μπορούσε να συγκριθεί με τις 270.000 του Ανδρουλάκη, τις 400.000 του Μητσοτάκη και το 1.000.000 παλαιότερα του Γιώργου Παπανδρέου. Βεβαίως το επιχείρημα εδώ θα ήταν ότι στον ΣΥΡΙΖΑ ψηφίζουν μόνο τα μέλη και όχι και οι φίλοι. Ομως οι αριθμοί και η σύγκρισή τους έχουν τελικά μεγάλη βαρύτητα. Και η σύγκριση αυτών των αριθμών θα είναι εις βάρος του Αλέξη Τσίπρα και του ΣΥΡΙΖΑ. Αυτό το κατανοούν όλοι. Αρα προς τι μια τέτοια αρνητική αξιολόγηση; Θα μπορούσε κάποιος να αντιτάξει ότι με αυτές τις διαδικασίες εκλογής προέδρου, με την περαιτέρω δηλαδή προσομοίωση με την Κεντροαριστερά, θα μπορούσε να δημιουργηθεί πολιτικό ρεύμα στην κοινωνία. Την κοινωνία όμως την ενδιαφέρουν η ακρίβεια, ο πόλεμος και η πανδημία και ελάχιστα, σχεδόν καθόλου, ο τρόπος εκλογής του προέδρου του ΣΥΡΙΖΑ. Αυτά θα έπρεπε να είναι στο επίκεντρο του συνεδρίου μας, αυτά που προκαλούν φθορά στην κυβέρνηση της Δεξιάς, και το πραγματικό πολιτικό μας ζήτημα είναι με ποιο πολιτικό προφίλ μπορεί ο ΣΥΡΙΖΑ να κερδίσει τις εκλογές. Με αριστερό ή κεντροαριστερό (ή μάλλον «παντοπωλείο», όπου βρίσκεις τα πάντα, μέχρι και αντιεμβολιαστές). Και γιατί υστερούμε δημοσκοπικά κατά πολύ, έχοντας κεντροαριστερό προφίλ; Αυτά είναι τα πολιτικά ερωτήματα και όχι βέβαια ο τρόπος εκλογής του προέδρου, που αντίθετα αποκρύπτει την πολιτική ουσία. Αλλωστε δεν είναι πρότυπο δημοκρατίας το ΠΑΣΟΚ και η Ν.Δ. για να μιμούμαστε τη λειτουργία τους και τον τρόπο εκλογής της ηγεσίας τους. Ο Γ. Παπανδρέου εκλέχτηκε στο ΠΑΣΟΚ σχεδόν από 1.000.000, για να το οδηγήσει μετά στην πλήρη κατάρρευση, έχοντας νωρίτερα καταρρεύσει η χώρα. Η χρεοκοπία της χώρας, δηλαδή η πολιτική, είναι τελικά αμείλικτη. Οχι η διαδικασία εκλογής. Αφού λοιπόν το ερώτημα για τον τρόπο εκλογής του προέδρου του ΣΥΡΙΖΑ δεν ενδιαφέρει την κοινωνία και δεν δημιουργεί πολιτικό ρεύμα και αντίθετα θα συγκριθεί αρνητικά με τους αριθμούς των άλλων κομμάτων, προς τι η πρόταση αυτή και ο βαθύς διχασμός που έχει προκαλέσει στον ΣΥΡΙΖΑ; Οταν μάλιστα ο Αλέξης Τσίπρας θα είναι ο μόνος υποψήφιος. Πολύ κακό για το τίποτα. Τον βοηθά και μάλιστα προεκλογικά; Κάθε άλλο παρά βοηθά τον ΣΥΡΙΖΑ αυτός ο διχασμός. Πάμε για εκλογές, πολύ πιθανόν διπλές. Ο ΣΥΡΙΖΑ δημοσκοπικά υστερεί πολύ της Ν.Δ. Οχι απλώς δεν χρειάζεται διχασμό, αλλά απολύτως αντίθετα χρειάζεται ενότητα. Χωρίς ενωμένο κόμμα δεν κερδίζεις εκλογές. Αρα πού πάμε; Ενα συνέδριο που θα συζητά διχασμένο για τον τρόπο εκλογής του προέδρου, που δεν θα ενδιαφέρει την κοινωνία και δεν θα συζητά για τη φυσιογνωμία, το πρόγραμμα και τις συμμαχίες που χρειάζεται ο ΣΥΡΙΖΑ για να κερδίσει τις εκλογές, είναι ένα συνέδριο που κινδυνεύει να συμβάλει σε εκλογική ήττα. Με ένα τέτοιο δίλημμα στο συνέδριο, για τον τρόπο εκλογής του προέδρου, ο Αλέξης Τσίπρας θα το κέρδιζε, αφού όμως θα είχε τεθεί ως δίλημμα ο ίδιος ο Αλέξης Τσίπρας. Αυτό όμως θα τον έφθειρε και αυτό δεν πρέπει να συμβεί. Το στοίχημα δεν είναι ο τρόπος εκλογής του προέδρου. Το στοίχημα είναι η νίκη στις εκλογές και το προφίλ που χρειάζεται για να το πετύχουμε. Εκεί θα μετρηθούμε με την πολιτική. Αν ο τρόπος λειτουργίας του ΠΑΣΟΚ και της Ν.Δ. δεν είναι το πρότυπο για τη δική μας λειτουργία και αν η σύγκριση των αριθμών που πέτυχαν τα κόμματα στην εκλογή της ηγεσίας τους δεν μας συμφέρει, τότε τι μένει από την πρόταση προς το συνέδριο για εκλογή προέδρου από τη βάση; Δυστυχώς το μόνο που μένει είναι η προσπάθεια για νίκη στο συνέδριο. Και μόνο αν κάποιοι θεωρούν τις εκλογές χαμένες, θα μπορούσαν να ενδιαφέρονται αποκλειστικά για τον έλεγχο του συνεδρίου και τελικά του κόμματος, και μάλιστα εν όψει εκλογικής ήττας και απόδοσης ευθυνών. Με βαθύ διχασμό. Αυτό θα ήταν έξω από τις ανάγκες των εργαζομένων. Εξω από τις ανάγκες της Αριστεράς. Η Αριστερά υπάρχει μόνο για να προσπαθεί να επιλύει τα προβλήματα του λαού. * Ιστορικό στέλεχος της Ανανεωτικής Αριστεράς"
efsyn.gr,https://www.efsyn.gr/ellada/koinonia/335029_exodiko-toy-georgioy-karampelia,ΚΟΙΝΩΝΙΑ,Εξώδικο του Γεωργίου Καραμπελιά,2022-03-09 19:40, ΕΦ.ΣΥΝ. ,"Με αφορμή το άρθρο του Γιάννη Μπασκάκη «Υπάρχει Ακροδεξιά και εκτός Ν.Δ.» («Εφ.Συν.», 21.2.2021) ο επικεφαλής του Κινήματος Αρδην, Γεώργιος Καραμπελιάς, απέστειλε εξώδικο, όπου υποστηρίζει ότι δέχτηκε «μια γκεμπελικού χαρακτήρα, συκοφαντική επιχείρηση» και πιο συγκεκριμένα: ● Κλείνω έξι δεκαετίες ενασχόλησης με τα κοινά, πάντοτε στα πλαίσια των αγώνων για εθνική αξιοπρέπεια και επιβίωση, κοινωνική δικαιοσύνη, πραγματική δημοκρατία, για την οικολογία, τον πολιτισμό, την ελευθερία των ιδεών, το δικαίωμα στην κριτική σκέψη και έκφραση. Αγώνες τους οποίους έχω πληρώσει ακριβά με δίκες, διώξεις και φυλακίσεις, αρχίζοντας από τη δικτατορία, γεγονός που γνωρίζει όλη η ελληνική κοινωνία. Μέσα στις έξι αυτές δεκαετίες, λοιπόν, είχα την τύχη να μετέχω πολύ ενεργά σε ευρωπαϊκά και ελληνικά κινήματα, πολλές φορές και να συνδιαμορφώσω το περιεχόμενο των τελευταίων. Η πορεία μου, λοιπόν, αυτή έχει τόση σχέση με την άκρα δεξιά, τον «αντισημιτισμό» ή την «συνωμοσιολογία», που αναφέρει το κατάπτυστο δημοσίευμα σας, όσην εσείς έχετε πια με τη σοβαρή δημοσιογραφία, δηλαδή καμία. ● Το Κίνημα Άρδην είναι ένα αναγνωρισμένο από τον Άρειο Πάγο πολιτικό κόμμα. Πουθενά στη διακήρυξη του, στις ανακοινώσεις και τις θέσεις του δεν υπάρχουν αναφορές που τεκμηριώνουν τους εν λόγω συκοφαντικούς χαρακτηρισμούς που τεχνηέντως αλλά σαφώς του αποδίδονται (ακροδεξιά, αντισημιτισμός, συνωμοσιολογία). Το δημοσίευμα, επομένως, πλήττει την τιμή και την υπόληψη όχι μόνον τη δική μου αλλά όλων των μελών του Άρδην. Το πόσο ψευδές και συκοφαντικό είναι, εξ άλλου, φαίνεται από το γεγονός ότι ο συγγραφέας του διαβεβαιώνει ότι: «Στις δημόσιες εκδηλώσεις των εμβολιομάχων έχουμε δει να παρελαύνουν όλες οι παραπάνω τάσεις της Ακροδεξιάς», ενώ είναι γνωστό, από τις δημόσιες παρεμβάσεις και τοποθετήσεις μας, εκδόσεις βιβλίων και εντύπων, πως από την πρώτη στιγμή έχουμε ανοίξει μέτωπο αντιπαράθεσης με τους αντιεμβολιαστές. Τα αυτιά των οποίων -ειρήσθω εν παρόδω- εσείς χαϊδεύατε κατά καιρούς για να πλήξετε τάχα την κυβέρνηση. ● Είστε οι τελευταίοι που δικαιούστε «δια να ομιλείτε» για τη Χρυσή Αυγή. Οι ίδιοι οι πρωταγωνιστές της, πάρα πολλές φορές έχουν αναφερθεί εκτενώς για το πώς η δική σας εφημερίδα, και ο τρόπος με τον οποίον εργαλειοποιούσατε την ύπαρξη της προκειμένου να συκοφαντήσετε κάθε έκφραση του υγιούς πατριωτικού αισθήματος της ελληνικής κοινωνίας, συνέβαλε στο να εξαπλώνεται η απήχηση και η επιρροή του ναζιστικού μορφώματος. Δίχως την αρνητική δημοσιότητα που απλόχερα της παρείχατε, εσείς και οι όμοιοι σας, δεν επρόκειτο ποτέ να φτάσει στα ποσοστά που έφτασε - ευτυχώς προσωρινά. Σε αντίθεση με εσάς, τα ίδια στελέχη της Χρυσής Αυγής έχουν αναφερθεί αρκετές φορές σε μένα προσωπικά αλλά και στο κίνημα Άρδην, υπογραμμίζοντας πάντοτε ότι αντιπροσωπεύουμε γι' αυτούς τους χειρότερους και πιο επικίνδυνους αντίπαλους. Πράγμα πολύ φυσιολογικό, επειδή εμείς υιοθετούμε και δεν συκοφαντούμε αυτό που ο Νίκος Σβορώνος αποκάλεσε αντιστασιακή υφή του σύγχρονου ελληνισμού, δηλαδή τον δημοκρατικό πατριωτισμό, και άρα μπορούμε εύκολα να αποδομήσουμε την πατριδοκαπηλία της Χρυσής Αυγής και των υπόλοιπων νεοναζιστικών/νεοφασιστικών μορφωμάτων. Εσείς, αντίθετα, με την τακτική που έχετε να καταγγέλλετε ως «φασίστα» κάθε έναν που τολμάει και διαφοροποιείται από τις θέσεις σας, το μόνο που καταφέρατε είναι να απαξιώνετε την ουσιαστική σημασία και το περιεχόμενο της έννοιας, μεταβάλλοντας την σε δημοσιογραφικό κλισέ που κανονικοποιεί τους πραγματικούς φασίστες στην πολιτική ζωή της χώρας. ● Το πάγιο πρόταγμα που υπηρετούμε -εγώ ο ίδιος προσωπικά και το κίνημα Άρδην-, τις τελευταίες 3 δεκαετίες, είναι η εμμονή στις αξίες του δημοκρατικού πατριωτισμού. Επομένως, οποιαδήποτε σύμπραξη μας σε ένα εγχείρημα που αυτοτοποθετείται στα άκρα δεξιά του πολιτικού φάσματος, αποτελεί προϊόν μιας φαντασίας η οποία, αν κρίνουμε από τις στοχεύσεις της, είναι νοσηρή, υποβολιμαία και άθλια. ● Συκοφαντείτε συστηματικά ως «ακροδεξιά» κάθε άποψη που αντιτάσσεται στην υπεράσπιση της εθνικής συνείδησης, την ανεξέλεγκτη μετανάστευση, στον κατευνασμό του ελληνοτουρκικού επεκτατισμού, όπως επίσης, στην αποδόμηση του ανθρώπινου φύλου ή την απαξίωση της οικογένειας. Αποσιωπάτε συστηματικά ότι η δική μας κριτική στρέφεται ενάντια στην ακραία αντι-ανθρώπινη ιδεολογία που εκφράζει σήμερα το καθεστώς στις κοινωνίες της Δύσης, και το οποίο τις έχει φέρει στα πρόθυρα της διάλυσης (πριμοδοτώντας έτσι και την ανάδυση της νέας ακροδεξιάς). Αυτές οι ενέργειες αποδόμησης βρίσκονται στην αιχμή της επίθεσης που έχουν κηρύξει οι ελίτ στα μεσαία και τα κατώτερα στρώματα, τη ραχοκοκαλιά των εθνών και βάση της κάθε κοινωνίας. Εσείς, σε αυτήν την αντιπαράθεση, έχετε διαλέξει να υπηρετείτε, ως αριστερή συνιστώσα αυτού του καθεστώτος, δίπλα στην εξουσία και εναντίον της κοινωνικής βάσης. Η ιδεολογική σας ατζέντα, λοιπόν, οδηγεί με μαθηματική ακρίβεια την αριστερά σε αυτοκτονία, όπως συμβαίνει στις μέρες μας στη Γαλλία. Και αυτό γιατί την μεταβάλλει, από πολιτική δύναμη στο πλευρό των αδυνάτων, σε γελωτοποιό και φύλο συκής των αφεντικών με τις αριστερές «ευαισθησίες» και τη δεξιά τσέπη. Το μόνο που καταφέρνετε, λοιπόν, με τα καμώματα σας είναι να καταστρέφετε και να διασύρετε μια μεγάλη πολιτική κληρονομιά, ιδίως όταν υπερπλειοδοτείτε σε αυτήν για να κρύψετε τη δική σας χρεωκοπία η οποία, μετά το πέρασμα σας από την εξουσία, δεν είναι μόνο πολιτική, είναι και ηθική. Από αυτή τη σκοπιά, εξ άλλου, οι χυδαίες, συκοφαντικές σας επιθέσεις είναι απολύτως εξηγήσιμες. Αφού δεν σας έμεινε πια κανένα θετικό πρόταγμα να υπερασπίσετε, τι άλλο σάς έχει μείνει να κάνετε πέρα από το να διασύρετε ανθρώπους και συλλογικά ρεύματα τα οποία, αν μη τι άλλο, πρεσβεύουν μια στάση εκ διαμέτρου αντίθετη από τη δική σας; Η ανοχή στις αθλιότητες σας, όμως, έχει και ένα όριο - ιδίως όταν νομίζετε ότι το δημόσιο βήμα που συντηρείτε σάς δίνει το δικαίωμα ή την εξουσία να σπιλώνετε την υπόληψη και την αξιοπρέπεια ανθρώπων «γιατί έτσι γουστάρετε». Αν αυτός είναι ο δικός σας κόσμος, ο δικός μας είναι ο αντίθετος, οπότε, καλά θα κάνετε να ασχολείστε με περιπτώσεις του διαμετρήματος σας - σαν τον Κασιδιάρη ή τον σύντροφο σας τον Πολάκη, τον Παπαγγελόπουλο και τη Θάνου. Προκαλεί απορία η επιλογή του κ. Καραμπελιά να απευθυνθεί στην «Εφ.Συν.» με εξώδικο και να απειλήσει με αγωγές και προσφυγή στη Δικαιοσύνη. Ασφαλώς γνωρίζει ότι τα πολιτικά κόμματα (μικρά ή μεγάλα) είναι από το Σύνταγμα υποχρεωμένα να εξυπηρετούν με την οργάνωση και τη δράση τους «την ελεύθερη λειτουργία του δημοκρατικού πολιτεύματος» (άρθρο 29,1). Οι αρχηγοί των πολιτικών κομμάτων δεν «αυτοπροσδιορίζονται». Είναι υποχρεωμένοι να δέχονται την κριτική και τον όποιο πολιτικό προσδιορισμό τούς επιφυλάσσει η δημόσια αντιπαράθεση. Αλίμονο αν επιστρέψουμε στην εποχή που ο κ. Καρατζαφέρης του ΛΑΟΣ απειλούσε με μηνύσεις και αγωγές όσους τον κατέτασσαν στην Ακροδεξιά. Αλλωστε και ο κ. Καραμπελιάς δέχεται αυτή την αρχή, εφόσον ο ίδιος διατηρεί το δικαίωμα να καταγγέλλει δημόσια την «Εφ.Συν.» για μύρια όσα. Δικαίωμά του! Και τα μέσα ενημέρωσης όπως και οι πολιτικοί πρέπει να δέχονται κάθε είδους κριτική. Για τη βασιμότητα βέβαια των ισχυρισμών του αρκεί να επισημάνουμε ότι μας καταλογίζει ευθύνη για τη γιγάντωση της Χρυσής Αυγής. Αλλά αν είμαστε για κάτι περήφανοι στη συνεταιριστική μας εφημερίδα (όπου βέβαια συνυπάρχουν όλες οι απόψεις του δημοκρατικού φάσματος) είναι ακριβώς ο ρόλος μας στην αποκάλυψη της εγκληματικής δράσης της ναζιστικής οργάνωσης. Και αυτό το έχουν αναγνωρίσει οι πάντες. Μήπως, παρ’ όλα αυτά, αδικήσαμε τον συγγραφέα του εξωδίκου; Δυστυχώς για τον κ. Καραμπελιά δεν συμβαίνει κάτι τέτοιο. Την ίδια μ’ εμάς εντύπωση φαίνεται να έχουν τα περισσότερα μέσα ενημέρωσης. Ενδεικτικά αναφέρουμε τη σχετική ανάρτηση γνωστού διαδικτυακού μέσου, με τίτλο «“Πυρετός” διεργασιών στα δεξιά της Νέας Δημοκρατίας!», όπου αναφέρονται οι Βελόπουλος, Κρανιδιώτης, Τζήµερος, Εμφιετζόγλου, Κασιδιάρης και Χίος και σ’ αυτούς προστίθενται «μια πλειάδα προσωπικοτήτων, οργανώσεων, δεξαμενών σκέψης και οργανώσεων τοπικού χαρακτήρα, μέσω των οποίων παραδοσιακά εκφράζονται δυνάμεις του λεγόμενου “πατριωτικού χώρου”. Χαρακτηριστική είναι η περίπτωση του Γιώργου Καραμπελιά και του κινήματος Αρδην» («Newsbreak», 13.1.2022). Ασφαλώς δεν μπορεί να ξέφυγε στον κ. Καραμπελιά ότι οι πολιτικές του παρεμβάσεις αναπαράγονται με επαινετικά σχόλια στο ιστολόγιο του Λευτέρη Πανούση, πρώην συντάκτη της εφημερίδας της Χρυσής Αυγής, «Εμπρός», και εν συνεχεία εκπροσώπου Τύπου της οργάνωσης του Λαγού (panusis.blogspot.com). Αλλά ακόμα κι αν όλα αυτά συμβαίνουν ερήμην του, είναι ο ίδιος ο κ. Καραμπελιάς που επέλεξε να εμφανιστεί και να παρουσιάσει την πολιτική του διαδρομή σε μια συνέντευξη μιάμισης ώρας στο κανάλι «Τρίτος Δρόμος» με τον Αλέξανδρο Καρρά (https://youtu.be/KdcX9OD47Sg). Ο ίδιος γνωρίζει τι είναι σήμερα το πανευρωπαϊκό μεταφασιστικό ρεύμα «Τρίτος Δρόμος». Από τον δικό του ιστότοπο έχει ενημερώσει τους αναγνώστες του ότι ο «Τρίτος Δρόμος» πανευρωπαϊκά είναι μια ακροδεξιά διάσπαση του Εθνικού Μετώπου του Λε Πεν («Μαύρα πουκάμισα σε πράσινα παντελόνια», περ. «Αρδην», 30.10.2011, https://ardin-rixi.gr/archives/196341). Οσο για τον Αλέξανδρο Καρρά, με τον οποίο συνομιλεί, είναι αυτός που υμνεί τον δικτάτορα Μεταξά και δηλώνει ότι είχε «μια φιλική συνεργασία με τη Χρυσή Αυγή χωρίς να αποτελεί μέλος της» και ότι νιώθει «σιχαμάρα» για την πολιτική (http://panusis.blogspot.com/2020/05/e.html). Δεν αδικήσαμε λοιπόν τον κ. Καραμπελιά. Αν για όλα αυτά έχει μεταβάλει άποψη, ας το δηλώσει δημόσια και είμαστε οι πρώτοι που θα δημοσιεύσουμε τις νέες του θέσεις. Γι’ αυτές δεν απαιτείται εξώδικο. Γιάννης Μπασκάκης"
efsyn.gr,https://www.efsyn.gr/tehnes/ekdoseis-biblia/o-logos-stoys-syggrafeis/333331_i-anatreptiki-parembasi-toy-markari,Ο ΛΟΓΟΣ ΣΤΟΥΣ ΣΥΓΓΡΑΦΕΙΣ,Η ανατρεπτική παρέμβαση του Μάρκαρη,2022-02-23 19:05, Μικέλα Χαρτουλάρη ,"«Στα δικά μου αστυνομικά, η σχέση θύτη-θύματος δεν είναι ξεκάθαρη. Μέχρι το τέλος, το κοινό δεν ξέρει ώς ποιο σημείο ο θύτης είναι κι αυτός ένα θύμα και ώς ποιο σημείο το θύμα είναι και θύτης. Στο καινούργιο μου βιβλίο αυτό δεν ισχύει». Τη χρονιά της ένδοξης επετείου 1821-2021, ο Πέτρος Μάρκαρης, ο πιο δημοφιλής στη διεθνή σκηνή σύγχρονος Ελληνας συγγραφέας, έγραψε το «Κίνημα της αυτοκτονίας» (εκδ. Κείμενα), που καθόλου δεν ακολουθεί το επίσημο καθησυχαστικό και αυτοθαυμαστικό αφήγημα. Αντίθετα, αυτό το 14ο αστυνομικό του μυθιστόρημα τραβά τα φώτα στην Ελλάδα, καταδικάζοντας την τρομολαγνική διαχείριση της πανδημίας που θρέφει τη συνωμοσιολογία και αναδεικνύει το κρίσιμο πρόβλημα της φτωχοποίησης της ελληνικής κοινωνίας. Με κλειδί το πανευρωπαϊκό φαινόμενο των κινητοποιήσεων αντιεμβολιαστών στην ελληνική εκδοχή του, ο συγγραφέας κάνει μια προβολή των δυσοίωνων πτυχών του στο μέλλον και προχωρά σε βάθος την κριτική αποδόμησή του. Ολα ξεκινούν από μια διεισδυτική ανάλυση χαρακτήρων. Αυτό είναι το ισχυρό χαρτί του Μάρκαρη, ο οποίος παρακολουθεί στα βιβλία του τους μετασχηματισμούς της ελληνικής νοοτροπίας με όρους ιστορικούς, κοινωνικούς, οικονομικούς, ιδεολογικούς. Ολα αυτά χωνεύονται στο καινούργιο του μυθιστόρημα με ακονισμένη μαεστρία, ενώ παρακολουθούμε την εναλλαγή σε γρήγορους ρυθμούς του αστυνομικού γρίφου, της δράσης και της επίσημης διαχείρισης των εξελίξεων μετά τις αυτοκτονίες 90χρονων, τους φόνους γιατρών, τα σαμποτάζ σε αποστολές εμβολίων, τις παραλίγο πικετοφορίες και τον διαδικτυακό θόρυβο. Παράλληλα, παρακολουθούμε και τον προβληματισμό που αναπτύσσεται λακωνικά αλλά καίρια, ανάμεσα στον συντηρητικό δημοκράτη Αστυνόμο Χαρίτο, στον παλιό αριστερό φίλο του, τον Ζήση -που πλέον διευθύνει ένα δημοτικό άσυλο για άπορους-, και στην οικογένεια του Χαρίτου που παραπέμπει στην ελληνική μεσαία τάξη. Ετσι ακούμε και την ανήσυχη δικηγόρο κόρη του, τον γαμπρό του, γιατρό σε δημόσιο νοσοκομείο, εξαντλημένο από τα ωράρια και την ένταση, και τη γυναίκα του, την Αδριανή, με τον αδαμάντινο κοινό νου. Εχουν περάσει 26 χρόνια από το Νυχτερινό δελτίο, το πρώτο αστυνομικό μυθιστόρημα του Μάρκαρη, ο οποίος ξεκίνησε στα 58 του μια πεζογραφική καριέρα θίγοντας κοινωνικά προβλήματα στην Ελλάδα, που η σημασία τους περνούσε «κάτω από τα ραντάρ». Τα επόμενα αστυνομικά του σκάλιζαν τις πτυχές της κρίσης κι έπειτα τη χρηματοπιστωτική συνθήκη, με αναφορές στα ελληνικά και ευρωπαϊκά δεδομένα. Από τότε αναδείχθηκε ως «όνομα» στο «μεσογειακό νουάρ». Το καινούργιο του βιβλίο χτυπά συναγερμό για τις νεότερες γενιές, εκφράζοντας τη λογική μιας Αριστεράς που αγωνίζεται κατά του συστήματος. Το τοπίο έχει πλέον αλλάξει ριζικά. «Εχουμε μια θεατρική παράσταση με σκηνοθέτη το χρηματοπιστωτικό σύστημα και ηθοποιούς στη σκηνή τους πολιτικούς. Το πρόβλημα είναι ότι επιτρέπεται να εκλέξουμε τους ηθοποιούς αλλά όχι τον σκηνοθέτη». Αυτό σημείωνε ο συγγραφέας στο Ο φόνος είναι χρήμα (Κείμενα, Ιούνιος 2020). Και τώρα προσθέτει ότι η ηγεμονία του νεοφιλελεύθερου καπιταλισμού «προκάλεσε σε μεγάλο βαθμό μια στροφή της Αριστεράς προς μια συστημική ένταξη στην οποία θυσίασε και τη ριζοσπαστικότητά της». Το Κίνημα της αυτοκτονίας ανοίγει με ένα εκτεταμένο σχόλιο για την εμβέλεια των κινητοποιήσεων σχετικά με την επίσημη διαχείριση της πανδημίας. «Βλέπω τρόπους διαμαρτυρίας που δεν είναι αποτελεσματικοί, και έχουν μικρή εμβέλεια επειδή τους λείπει η δυναμική της ευρύτερης κινητοποίησης», παρατηρεί ο συγγραφέας στην «Εφ.Συν.». «Στην εποχή τη δική μου, τα κινήματα διαμαρτυρίας ξεκινούσαν από πολιτικά κόμματα και πολιτικές οργανώσεις. Σήμερα είναι αυτοφυή, και ως τέτοια περιορίζονται σε μερικά πολύ συγκεκριμένα ζητήματα, που αφορούν κατά κύριο λόγο αυτούς που κινητοποιούνται και όχι άλλους. Ταυτόχρονα είναι εκτεθειμένα σε παρεισφρήσεις ακραίων ομάδων και συχνά ακροδεξιών ομάδων. Το φαινόμενο δεν είναι ελληνικό. Είναι πανευρωπαϊκό. Στο μυθιστόρημά μου δεν φαίνονται τόσο πολύ οι ακροδεξιοί στην οργάνωση “Αγωνιστές του 2021”, διότι μέχρι τον Ιούνιο του 2021 που παρέδωσα το βιβλίο για έκδοση, η παρείσφρησή τους στο αντιεμβολιαστικό στρατόπεδο δεν ήταν ακόμη τόσο σαφής. Τώρα πλέον γνωρίζουμε πως παρότι τα μέλη της Χρυσής Αυγής βρίσκονται στη φυλακή, υπάρχει μια στροφή νέων ανδρών αλλά και γυναικών προς την Ακροδεξιά. Χαρακτηριστικό παράδειγμα οι “θεματοφύλακες του Συντάγματος” που οι περισσότεροι είναι και αντιεμβολιαστές». Το μυθιστόρημα συλλαμβάνει την περιρρέουσα απελπισία στην ελληνική κοινωνία και επισημαίνει την απουσία κοινωνικών μέτρων από την πλευρά της κυβέρνησης. «Δεν μπορείς να λες “Εγώ σε προστατεύω από τον ιό, η πείνα είναι δικό σου πρόβλημα”», σχολιάζει η Αδριανή. Αλλά ο Μάρκαρης επισημαίνει στην «Εφ.Συν.» ότι «η νοοτροπία του πολιτικού προσωπικού είναι άμεσα συνδεδεμένη με τη μετάλλαξη του αντιπάλου του», φαινόμενο κι αυτό πανευρωπαϊκό. «Η γενιά των γερόντων που φτάνουν στην αυτοκτονία προκειμένου να προκαλέσουν ένα κίνημα διαμαρτυρίας, είναι η προηγούμενη από τη δική μου. Είτε ήσαν αριστεροί είτε απλώς φτωχοί, εκείνοι συμπεριλάμβαναν και τον βίο τους στη στράτευσή τους. Σήμερα απελπίζονται επειδή βλέπουν στις νεότερες γενιές μια απάθεια που είναι ξένη στη νοοτροπία τους. Εκείνοι ξεσηκώνονταν όχι μόνο για λόγους επιβίωσης αλλά και για λόγους πολιτικούς. Κι εγώ συμφωνώ μαζί τους. Η ανατροπή μιας κατάστασης δεν είναι εφικτή χωρίς παρέμβαση στην κοινωνία και στο σύστημα: σήμερα, για να σταματήσει η πείνα που απλώνεται σε πλατιά στρώματα του πληθυσμού, άλλη φορά για τη διεκδίκηση κοινωνικών και πολιτικών δικαιωμάτων ή για την εναντίωση σε νόμους ή αποφάσεις που βλάπτουν το κοινωνικό σύνολο. Το πρόβλημα είναι ότι αυτό που παλιότερα όλοι καταδικάζαμε ως καταστολή της ελευθερίας μας, σήμερα εμφανίζεται με το ένδυμα της προστασίας για την “ασφάλειά” μας». Ο Μάρκαρης φάνηκε προφητικός φέρνοντας στο προσκήνιο τα συνωμοσιολογικά επιχειρήματα των αντιεμβολιαστών. Αντίθετα, οι παραπομπές του στη νεολαία, που βγήκε στους δρόμους έχοντας απέναντί της όχι έναν Χαρίτο αλλά έναν Μιχάλη Χρυσοχοΐδη και μια προγραμματική αστυνομική βία, περνούν κάτω από τις γραμμές, με υπαινιγμούς. «Δεν μου αρέσει να ταυτίζω τους χαρακτήρες των μυθιστορημάτων μου με δρώντα πρόσωπα της εξουσίας». Κι όμως θα κλείσει το μυθιστόρημα με την έγνοια για το «αύριο» των νέων. Οπως εξηγεί: «Οταν θα τελειώσει η πανδημία, οι νέοι και οι νέες ώς 30-35 χρόνων θα είναι οι “καινούργιοι ηττημένοι”. Ενα προλεταριάτο-με-πτυχία. Γι’ αυτό χρειάζεται να κινητοποιηθούν, να διεκδικήσουν και να αποκτήσουν δικαιώματα, και όχι μόνο μια αμοιβή επιβίωσης». … Με πρωταγωνιστή έναν υποδιευθυντή της Ασφάλειας! Γι’ αυτή την επιλογή του, ο Μάρκαρης εξομολογείται: «Οταν γράφεις αστυνομικά μυθιστορήματα όπου στο τέλος οι “κακοί” τιμωρούνται, χρειάζεται αυτός που τους κυνηγά να είναι συμπαθής στο αναγνωστικό κοινό. Η δική μου παρέμβαση σ’ αυτό το σχήμα είναι η μεγάλη επιρροή που ασκεί ο Ζήσης, ένας παλιός αριστερός, στον Χαρίτο και στην οικογένειά του. Μια επιρροή που βαθαίνει από βιβλίο σε βιβλίο. Αυτό εννοώ όταν λέω “υπέρβαση”. Οσα έμαθα από την Αριστερά της εποχής μου με βοήθησαν να καταλάβω τη σημασία των ανατρεπτικών παρεμβάσεων»."
efsyn.gr,https://www.efsyn.gr/ellada/ygeia/333149_stronei-kokkino-hali-stoys-idiotes-giatroys,ΥΓΕΙΑ,Στρώνει κόκκινο χαλί στους ιδιώτες γιατρούς,2022-02-22 06:00, Ντάνι Βέργου ,"Χωρίς ντροπή, εν μέσω πέμπτου επιδημικού κύματος της πανδημίας, με το ΕΣΥ και τους ανθρώπους του γονατισμένους, η κυβέρνηση προχωράει σε αλλεπάλληλες ανακοινώσεις για το «νέο ΕΣΥ», που οδηγεί σε περαιτέρω υποβάθμιση και εμπορευματοποίηση της Υγείας, αλλά και σε χειρότερες εργασιακές σχέσεις για τους εργαζόμενους σε αυτό. Τελευταία «αποκάλυψη», η χθεσινή του υπουργού Υγείας Θάνου Πλεύρη (ΑΝΤ1) για την επανεξέταση συνολικά, όπως είπε, των εργασιακών σχέσεων που θα ισχύουν στο Εθνικό Σύστημα Υγείας και στους ιδιώτες ιατρούς. Δύο είναι οι άξονες, εξήγησε. Ο πρώτος «είναι ότι θέλουμε, πλέον θεσμοθετημένα, να δώσουμε τη δυνατότητα σε ιδιώτες γιατρούς να παρέχουν υπηρεσίες στο Εθνικό Σύστημα Υγείας με τη μορφή part-time. Δηλαδή, όπου το ΕΣΥ έχει κενά τα οποία δεν καλύπτονται, παρά το γεγονός ότι προκηρύσσονται οι θέσεις, να δίνεται η δυνατότητα σε ιδιώτες ιατρούς να συνάπτουν συμβάσεις με τα νοσοκομεία». Και ο δεύτερος άξονας που εξετάζεται είναι «κατά πόσο οι γιατροί του ΕΣΥ μπορούν να έχουν και ιδιωτική ενασχόληση» μέσω απογευματινών χειρουργείων σε πρώτη φάση. Την ίδια ώρα, η χώρα συνεχίζει να μετράει υψηλό αριθμό ανθρώπινων απωλειών, με τον ΕΟΔΥ να καταγράφει χθες 90 θανάτους και 18.094 νέα κρούσματα, ενώ νοσηλεύονται 460 διασωληνωμένοι βαριά νοσούντες. Η εμβολιαστική ανοσία του πληθυσμού είναι μόλις στο 71,3%, με 300.000 πολίτες άνω των 60 ετών να παραμένουν ανεμβολίαστοι. «Οι ανεμβολίαστοι παραμένουν η πιο ευάλωτη ομάδα», τόνισε χθες η πρόεδρος της Εθνικής Επιτροπής Εμβολιασμών Μαρία Θεοδωρίδου κατά την τακτική ενημέρωση για την πορεία των εμβολιασμών, προσθέτοντας ότι, σύμφωνα με τους επιδημιολόγους, δεν αποκλείεται επανεμφάνιση ενός νέου κύματος κορονοϊού στο άμεσο μέλλον. Στον τομέα των εμβολιασμών, όπως είπε χαρακτηριστικά, δεν χωράει καμία χαλάρωση. Νωρίτερα για νέα χαλάρωση των μέτρων είχε μιλήσει ο κυβερνητικός εκπρόσωπος Γιάννης Οικονόμου κατά την ενημέρωση των πολιτικών συντακτών, αφήνοντας ανοιχτό το ενδεχόμενο κατάργησης της μάσκας στους εξωτερικούς χώρους. Ερωτηθείς σχετικά, ο κ. Οικονόμου δεν απέρριψε το συγκεκριμένο ενδεχόμενο και, εργαλειοποιώντας πάλι την Επιτροπή Εμπειρογνωμόνων του υπουργείου Υγείας, σημείωσε ότι «κάθε εβδομάδα, σταθμίζοντας την εξέλιξη των μεγεθών της πανδημίας και παρακολουθώντας την πορεία αυτής σε άλλες χώρες, η Επιτροπή των ειδικών εισηγείται στην κυβέρνηση και αυτή αποφασίζει. Με βάση τις εισηγήσεις, θα πάρουμε τις ενδεδειγμένες αποφάσεις». Η Μ. Θεοδωρίδου αναφέρθηκε και στους αντιεμβολιαστές για τους οποίους είπε ότι έχουν επηρεάσει αρνητικά τον εμβολιασμό των παιδιών με τα κλασικά εμβόλια, σε διεθνές επίπεδο. Αναφερόμενη δε σε μελέτη, είπε ότι 4 στους 10 γονείς δεν γνωρίζουν ότι η ιλαρά είναι ένα θανατηφόρο νόσημα και τους κάλεσε να μην παραλείπουν τους εμβολιασμούς των παιδιών για να μη δούμε την επανεμφάνιση ξεχασμένων λοιμωδών νοσημάτων. Τέλος, επανέλαβε τον στόχο του Παγκόσμιου Οργανισμού Υγείας που είναι μέχρι το τέλος του καλοκαιριού να έχει εμβολιαστεί πάνω από το 70% του παγκόσμιου πληθυσμού για τον κορονοϊό, καθώς αυτό θα αποτελέσει ένα σημαντικό τείχος ανοσίας διεθνώς."
efsyn.gr,https://www.efsyn.gr/kosmos/eyropi/333172_komboi-dialythike-alla-den-tha-xehastei,ΕΥΡΩΠΗ,"Το κομβόι διαλύθηκε, αλλά δεν θα ξεχαστεί",2022-02-22 06:00, Κορίνα Βασιλοπούλου ,"Oι δρόμοι γύρω από το Κοινοβούλιο άδειασαν. Το κέντρο της Οτάβας παραδόθηκε ξανά στην ομαλή κυκλοφορία. Οι Καναδοί, πάντως, θα αργήσουν να ξεχάσουν τρία πρωτοφανή και μεταξύ τους αλληλένδετα γεγονότα που άφησαν ρωγμές στην εικόνα της ήσυχης και πολιτισμένης χώρας που είχαν στο μυαλό τους. Αρχικά, η κατάληψη του κέντρου της πρωτεύουσας από φορτηγά και διαδηλωτές που βάφτισαν εαυτούς «Κομβόι της ελευθερίας» και, με αφετηρία την αντίθεσή τους στην απόφαση του πρωθυπουργού Τζάστιν Τριντό για υποχρεωτικό εμβολιασμό των οδηγών φορτηγών που μετακινούνται στα σύνορα ΗΠΑ - Καναδά, επέκτειναν τα αιτήματά τους ζητώντας απόσυρση όλων των μέτρων κατά της πανδημίας και παραίτηση του πρωθυπουργού. Κατόπιν, η πρωτοφανής απόφαση του Τριντό να ενεργοποιήσει σε καιρό ειρήνης τον νόμο για την κατάσταση έκτακτης ανάγκης προκειμένου να επισπευσθεί η απομάκρυνση των διαδηλωτών. Τέλος, η μεγαλύτερη εδώ και πολλές δεκαετίες αστυνομική επιχείρηση η οποία ξεκίνησε την Παρασκευή και ολοκληρώθηκε την Κυριακή. Τουλάχιστον 191 άτομα συνελήφθησαν, 79 οχήματα απομακρύνθηκαν, ενώ πάγωσαν 206 τραπεζικοί λογαριασμοί που σχετίζονταν με τις διαδηλώσεις. Το ερώτημα που αφορά την επόμενη μέρα είναι το εξής: Επρόκειτο για κάτι περαστικό, μια εξαίρεση στον κανόνα, ή για ένα γεγονός που θα αφήσει το στίγμα του στο πολιτικό σκηνικό του Καναδά; Μια σαφέστερη απάντηση θα δοθεί εν καιρώ. Προς το παρόν, υπάρχουν μόνο εικασίες και εκτιμήσεις. «Αυτή η διαδήλωση κηλίδωσε τόσο τους Φιλελεύθερους όσο και τους Συντηρητικούς», σχολιάζει στο Associated Press ο Νέλσον Γουάιζμαν, καθηγητής Πολιτικών Επιστημών στο Πανεπιστήμιο του Τορόντο. «Οι μεν Φιλελεύθεροι του Τριντό επειδή επέτρεψαν στους διαδηλωτές να σπέρνουν για ολόκληρες εβδομάδες το χάος στην πρωτεύουσα, οι δε Συντηρητικοί επειδή αβαντάρισαν τους διαδηλωτές, πολλοί από τους οποίους προέρχονται από τις πιο ακραίες και περιθωριακές φράξιες της Δεξιάς». «Ειδικά οι Συντηρητικοί», σημειώνει ο Ντανιέλ Μπελάν, καθηγητής Πολιτικών Επιστημών στο Πανεπιστήμιο McGill του Μόντρεαλ, «πρέπει να προσέξουν πολύ να μην αποξενώσουν τους μετριοπαθείς ψηφοφόρους, οι οποίοι, σε γενικές γραμμές, δεν δείχνουν καμία συμπάθεια προς τους διαδηλωτές και τον λαϊκισμό της Ακρας Δεξιάς». Ανεξάρτητα όμως από το τι θα συμβεί στον Καναδά, το «Κομβόι της ελευθερίας» έχει αφήσει ήδη το αποτύπωμά του στην απέναντι πλευρά των συνόρων, με τη ρεπουμπλικανική Δεξιά να το αγκαλιάζει και να ελπίζει –αν όχι να καλεί– σε απομιμήσεις επί αμερικανικού εδάφους, προσδοκώντας σε κινητοποίηση ειδικά της φιλοτραμπικής βάσης ενόψει των εκλογών για το Κογκρέσο τον ερχόμενο Νοέμβριο. Διόλου τυχαίο μάλιστα το γεγονός, όπως αποκάλυψε πριν από λίγες μέρες το Associated Press, ότι περίπου το 44% από τα σχεδόν 10 εκατομμύρια δολάρια που συγκέντρωσαν οι Καναδοί αντιεμβολιαστές διαδηλωτές μέσα από διαδικτυακές πλατφόρμες –κάτι που σταμάτησε με δικαστική εντολή– προέρχονταν από τις ΗΠΑ."
efsyn.gr,https://www.efsyn.gr/kosmos/boreia-ameriki/332627_mploko-tis-otabas-dialyetai-me-syllipseis,ΒΟΡΕΙΑ ΑΜΕΡΙΚΗ,Το μπλόκο της Οτάβας διαλύεται με συλλήψεις,2022-02-18 06:00, Κορίνα Βασιλοπούλου ,"Η κατάληψη του κέντρου της Οτάβας από τους φορτηγατζήδες και λοιπούς αντιεμβολιαστές οδεύει προς το τέλος της; Την Τετάρτη, δύο μέρες αφότου ο πρωθυπουργός Τζάστιν Τριντό ανακοίνωσε ότι θα θέσει σε ισχύ σε εθνικό επίπεδο τον Νόμο Εκτακτης Ανάγκης που προσδίδει επιπλέον εξουσίες στην ομοσπονδιακή κυβέρνηση και την αστυνομία, μια κίνηση πρωτοφανής σε καιρό ειρήνης, οι αστυνομικοί στην καναδική πρωτεύουσα άρχισαν να μοιράζουν στους διαδηλωτές φυλλάδια με τα οποία τους καλούσαν να σταματήσουν να παρεμποδίζουν την ελεύθερη κυκλοφορία στο κέντρο της πόλης, αλλιώς θα συλληφθούν. Η αστυνομία της πόλης πάντως σκοπεύει να καθαρίσει πλήρως το κέντρο «εντός των επόμενων ημερών», όπως δήλωσε ο μεταβατικός διευθυντής της Στιβ Μπελ. Η ειδοποίηση έγινε την ίδια μέρα κατά την οποία διαλύθηκε και το τελευταίο μπλόκο σε συνοριακό πέρασμα στο Εμερσον της Μανιτόμπα. Προηγουμένως είχαν διαλυθεί τα μπλόκα και σε άλλα συνοριακά περάσματα όπως στο Κάουτς της Αλμπέρτα, στο Σάρεϊ της Βρετανικής Κολομβίας και στην κομβικής σημασίας γέφυρα Αμπάσαντορ στο Οντάριο. Στο μεταξύ τέσσερις διαδηλωτές που σχετίζονταν με το μπλόκο στο Κάουτς συνελήφθησαν με την κατηγορία ότι σχεδίαζαν τη δολοφονία ενός μέλους της Βασιλικής Εφιππης Αστυνομίας του Καναδά καθώς και για παράνομη χρήση και κατοχή όπλων. Για παράνομη κατοχή όπλων συνελήφθησαν άλλοι εφτά διαδηλωτές. Οπως δήλωσε στους δημοσιογράφους ο υπουργός Δημόσιας Ασφάλειας του Καναδά, Μάρκο Μεντισίνο, «διάφορα άτομα που βρίσκονταν στο Κάουτς διατηρούν στενούς δεσμούς με ακροδεξιά εξτρεμιστική οργάνωση οι ηγέτες της οποίας βρίσκονται στην Οτάβα». Οπλα πιστεύεται πως έχουν στην κατοχή τους και ορισμένοι από τους διαδηλωτές στην Οτάβα, ενώ έχουν θεαθεί ανάμεσά τους και μπιτόνια με καύσιμα και φιάλες υγραερίου. Ο φόβος των όπλων και πιθανής αιματοχυσίας σε περίπτωση κλιμάκωσης είναι μία από τις ερμηνείες που έχουν δοθεί για τη μέχρι τώρα ήπια -σε ύποπτο βαθμό- αντιμετώπιση των συντριπτικά λευκών διαδηλωτών από τους αστυνομικούς. Πριν από τρεις μέρες παραιτήθηκε ο αρχηγός της αστυνομίας της Οτάβας ύστερα από αμέτρητες επικρίσεις. Οπως μάλιστα επισημαίνουν ορισμένοι αναλυτές, η «απάθεια» που έχει επιδείξει ώς τώρα η αστυνομία στην Οτάβα έρχεται σε πλήρη αντίθεση με τη σκληρή απάντηση που δίνει σε άλλες διαδηλώσεις με σαφές κοινωνικό πρόσημο, όπως για παράδειγμα όταν διαδηλώνουν αυτόχθονες ή μαύροι στον απόηχο των διαδηλώσεων γύρω από το κίνημα Black Lives Matter (οι ζωές των μαύρων μετράνε) στις ΗΠΑ. Μόλις λίγους μήνες νωρίτερα, επισημαίνει η «Guardian», η Εφιππη Βασιλική Αστυνομία του Καναδά ξυλοκόπησε αυτόχθονες που διαμαρτύρονταν για την υλοτόμηση στα μέρη τους, τους έβγαλε τις μάσκες προστασίας που φορούσαν για τον κορονοϊό και τους ψέκασε με σπρέι πιπεριού. Τον Σεπτέμβριο η αστυνομία του Τορόντο διέλυσε βίαια διαδηλωτές που εξέφραζαν την υποστήριξή τους σε ανθρώπους οι οποίοι διέμεναν σε πρόχειρο καταυλισμό αστέγων. Στη Βουλή στο μεταξύ, όπου γίνεται η συζήτηση για την κατάσταση έκτακτης ανάγκης -ο νόμος δεν μπορεί να εφαρμοστεί αν δεν το εγκρίνουν οι βουλευτές-, άναψαν τα αίματα. Τα κόμματα της αντιπολίτευσης, με προεξάρχον το Συντηρητικό, δήλωσαν πως θα καταψηφίσουν και ο Τζάστιν Τριντό, απευθυνόμενος σε συντηρητική βουλευτίνα η οποία τυγχάνει να είναι Εβραία, είπε ότι «τα μέλη του Συντηρητικού Κόμματος μπορούν να παίρνουν το μέρος ανθρώπων που κραδαίνουν σβάστικες». H βουλευτίνα Μελίσα Λάντσμαν απαίτησε από τον Τριντό να της ζητήσει συγγνώμη, κάτι που ο ίδιος αρνήθηκε. Πάντως οι δημοσκοπήσεις δείχνουν πως τα δύο τρίτα των Καναδών συμφωνούν με την απόφαση του Τριντό να επικαλεστεί τον Νόμο Εκτακτης Ανάγκης και περίπου ισάριθμο ποσοστό δηλώνει πως το «κομβόι της ελευθερίας» πρέπει να απομακρυνθεί από την Οτάβα, ακόμα κι αν υπάρξουν τραυματισμοί κατά τη διαδικασία. Παράλληλα ένα 54% νιώθει «ντροπή» για το γεγονός ότι οι πολιτικοί άφησαν την κατάσταση να ξεφύγει."
efsyn.gr,https://www.efsyn.gr/kosmos/332200_xekoyfanan-kai-psekasan-toys-antiemboliastes,ΚΟΣΜΟΣ,Ξεκούφαναν και ψέκασαν τους αντιεμβολιαστές,2022-02-15 06:00, Γιώργος Τσιάρας ,"Καναδάς και Ιταλία Tην αρχή του τέλους για το διεθνές κύμα κινητοποιήσεων ενάντια στους εμβολιασμούς και τα περιοριστικά μέτρα κατά της Covid-19 φαίνεται πως σηματοδοτεί το χθεσινό άνοιγμα της γέφυρας Αμπάσαντορ, της πιο πολυσύχναστης συνοριακής διάβασης μεταξύ ΗΠΑ και Καναδά, ύστερα από μία εβδομάδα κατάληψης. Ετσι, στην Ιταλία γελάει ο κόσμος με την πρωτοφανή αποτυχία της μεσημεριάτικης κινητοποίησης των αντιεμβολιαστών στο κέντρο της Ρώμης, όπου παρά τις μεγαλειώδεις διακηρύξεις για... παλλαϊκό ξεσηκωμό ενάντια στη «χούντα των εμβολιασμών», τελικά συμμετείχαν λιγότερα από διακόσια άτομα: το φιάσκο ήταν τόσο μεγάλο, ώστε οι οργανωτές δεν κινήθηκαν καν προς το Τσίρκο Μάσιμο και προτίμησαν να «καταλάβουν» μια γωνιά, ή σωστότερα ένα παρτέρι (!) της κεντρικής Πιάτσα Βενέτσια. Κι αυτό, παρά το γεγονός ότι η κυβέρνηση του Μάριο Ντράγκι, θορυβημένη από την πρόσφατη αύξηση του αριθμού των θανάτων παρά τα πολύ υψηλά ποσοστά εμβολιασμού, ξεκινά από σήμερα την εφαρμογή ενός ακόμη δρακόντειου μέτρου, καθώς όλοι οι εργαζόμενοι άνω των 50 ετών δεν θα μπορούν πλέον να εισέρχονται στους χώρους εργασίας τους, παρά μόνον αν έχουν εμβολιαστεί με τουλάχιστον δύο δόσεις των σκευασμάτων κατά του κορονοϊού! Μάλιστα όσοι τυχόν επιχειρήσουν να πάνε στη δουλειά τους χωρίς το περίφημο «σούπερ πράσινο πάσο εμβολιασμένου», κινδυνεύουν με πρόστιμο που θα κυμαίνεται από 600 μέχρι 1.500 ευρώ. Εξίσου «της πλάκας» αποδείχτηκε το ισραηλινό «κομβόι» κατά των περιοριστικών μέτρων για την Covid-19 μεταξύ Τελ Αβίβ και Ιερουσαλήμ, εμπνευσμένο κι αυτό από τις κινητοποιήσεις διαμαρτυρίας του Καναδά: στην αυτοκινητοπομπή των... ψεκασμένων συμμετείχαν τελικά μερικές δεκάδες μόνον αυτοκίνητα, οι οδηγοί και επιβάτες των οποίων σχημάτισαν πομπή στον αυτοκινητόδρομο που συνδέει το Τελ Αβίβ με την Ιερουσαλήμ και στη συνέχεια κατευθύνθηκαν στο κτίριο του Κοινοβουλίου στην Ιερουσαλήμ. Οταν έφτασαν εκεί άρχισαν να κορνάρουν ομαδικά και να χτυπάνε τύμπανα φωνάζοντας συνθήματα ενάντια στους περιορισμούς (όπως η υποχρεωτική χρήση μάσκας σε κλειστούς δημόσιους χώρους, π.χ. τα νοσοκομεία, τα ιατρεία, τα σχολεία και τα περισσότερα καταστήματα) και υπέρ της «ελευθερίας»... Να σημειωθεί εδώ ότι τις τελευταίες εβδομάδες, παρά την αύξηση των κρουσμάτων λόγω της παραλλαγής «Ομικρον», το Ισραήλ ήρε πολλά από τα μέτρα: για παράδειγμα δεν απαιτείται πλέον η επίδειξη πιστοποιητικού εμβολιασμού σε ξενοδοχεία, γυμναστήρια, κινηματογράφους και θέατρα. Αλλά και στη μακρινή Νέα Ζηλανδία, όπου μερικές εκατοντάδες διαδηλωτές ενάντια στις μάσκες αλλά και τον υποχρεωτικό εμβολιασμό συγκεκριμένων ομάδων (όπως εκπαιδευτικοί, γιατροί, νοσηλευτές, αστυνομικοί και στρατιωτικοί) με φορτηγάκια και αυτοκίνητα παραμένουν εδώ και μία εβδομάδα στον κήπο έξω από το κτίριο του Κοινοβουλίου στο Ουέλινγκτον και την περασμένη Πέμπτη έπεσε αρκετό ξύλο και έγιναν περισσότερες από 120 συλλήψεις, οι Αρχές επέλεξαν να αποφύγουν πλέον κάθε σύγκρουση ή απόπειρα καταστολής, που πιθανότατα θα τους πείσμωνε. Αντίθετα, επέλεξαν να τους... βομβαρδίσουν με εκκωφαντική χορευτική ποπ μουσική έως ότου αναγκαστούν να αποχωρήσουν. Το υπερόπλο των Αρχών φαίνεται πως είναι τα παλιά χιτάκια του... Μπάρι Μάνιλοου, αλλά και λάτιν κομμάτια όπως το αξέχαστο Macarena, «διανθισμένα» με μηνύματα υπέρ του εμβολιασμού! Ηδη ανακοινώθηκε επίσης ότι τις νύχτες θα τίθεται σε λειτουργία το αυτόματο σύστημα ποτίσματος του κήπου που θα... ψεκάζει τους «ψεκασμένους» έως ότου αποχωρήσουν με τη θέλησή τους, ώστε να «ανασάνει» ξανά το κέντρο της πόλης. Οσο για την «κοιτίδα» του νέου, θνησιγενούς όπως φαίνεται, κινήματος των «αρνητών», τον Καναδά, μετά τις συλλήψεις στη γέφυρα Αμπάσαντορ το σκηνικό της αντιπαράθεσης περιορίζεται πλέον αποκλειστικά στη διοικητική πρωτεύουσα, την Οτάβα, όπου πολλοί κάτοικοι της πόλης ζητούν ανοιχτά τη βίαιη απομάκρυνση των οδηγών φορτηγών και των άλλων αρνητών που εξακολουθούν να μπλοκάρουν την κυκλοφορία για περισσότερο από δύο εβδομάδες. Να σημειωθεί εδώ ότι ο Νταγκ Φορντ, ο πρωθυπουργός της πολιτείας του Οντάριο στην οποία ανήκουν τόσο η Οτάβα όσο και το Τορόντο, κήρυξε ήδη κατάσταση έκτακτης ανάγκης που προβλέπει ώς και ένα χρόνο φυλάκιση και πρόστιμα 100.000 καναδικών δολαρίων για όποιον μπλοκάρει δρόμους, γέφυρες και άλλες κρίσιμες υποδομές."
efsyn.gr,https://www.efsyn.gr/stiles/apopseis/331977_gynaikoktonies-kai-poiniko-abato,ΑΠΟΨΕΙΣ,Γυναικοκτονίες και ποινικό άβατο,2022-02-14 16:00, Αγγέλικα Ψαρρά ,"Οποια κι αν είναι η αποτίμησή του, το γεγονός παραμένει: καθώς οι διαφορετικές εκφάνσεις της αποκτούν τον τελευταίο καιρό μια αναπάντεχη δημοσιότητα, η έμφυλη βία αντιμετωπίζεται όλο και συχνότερα ως κοινωνικό ζήτημα. Δεν είναι λίγο. Και είναι παρήγορο, μέσα στη μαυρίλα των ημερών, που μέσα σε ελάχιστο χρόνο η έννοια γυναικοκτονία έγινε ευρύτατα αποδεκτή, όσο κι αν παλεύει ακόμη να διατηρήσει τις σημασίες που της προσδίδουν οι πρόσφατες φεμινιστικές νοηματοδοτήσεις της. Χάρη στη λέξη, μια κατηγορία ανθρωποκτονιών απέκτησε όνομα, ιστορικό βάθος και γεωγραφικό εύρος, το συνεχές της έμφυλης βίας φωτίστηκε, οι επιζώσες ακούστηκαν. Οπως ήταν επόμενο, η ορατότητα του εγκλήματος οδήγησε σε κοινή θέα και τις εξοργιστικές δυσλειτουργίες που συνδέονται με τους μηχανισμούς αντιμετώπισής του. Στο κλίμα αυτό, μετατοπίζεται και η συζήτηση για τη χρησιμότητα του όρου γυναικοκτονία: δεν χλευάζεται πλέον η φεμινιστική της προέλευση και δεν αμφισβητείται η σιωπηρή της συνήχηση με έννοιες όπως πατριαρχία, φύλο, έμφυλες ιεραρχίες. Οι πρόσφατες ενστάσεις αφορούν την εγγραφή της στον Ποινικό Κώδικα: η γυναικοκτονία, υποστηρίζεται, είναι μια έννοια λειτουργική, φτάνει να περιορίζεται στον δημόσιο λόγο, ενδεχομένως και στην εγκληματολογία. Η κατάχρησή της ενισχύει αντιλήψεις για τη δήθεν φυσική ευαλωτότητα των γυναικών, ενώ η αποτύπωσή της στον Ποινικό Κώδικα οδηγεί σε διαφορετική κατά φύλο αξιολόγηση της ανθρώπινης ζωής και, άθελά της, ερωτοτροπεί με την επαναφορά της θανατικής ποινής, καθώς όλες οι ανθρωποκτονίες τιμωρούνται πλέον με ισόβια (1). Σοβαρές αυτή τη φορά οι επιφυλάξεις, εισάγουν στην Ελλάδα μια συζήτηση που, αφού έκανε τον κύκλο της σε χώρες της Κεντρικής και Νότιας Αμερικής, απασχολεί ήδη ευρωπαϊκές χώρες όπως η Γαλλία, το Βέλγιο, η Κύπρος. Πρόκειται για μια διαμάχη πολιτική, όσο κι αν διεξάγεται με νομικούς όρους. Ουδεμία πρωτοτυπία. Μόνο που ο διάλογος είναι εξ αρχής υπονομευμένος, όταν οι προτάσεις για ποινική κατοχύρωση της γυναικοκτονίας κατηγορούνται εκ προοιμίου ότι ενισχύουν, έστω και ανεπίγνωστα, τις νεοφιλελεύθερες κατασταλτικές πολιτικές. Αποσιωπάται έτσι ότι η ποινική αντιμετώπιση της έμφυλης βίας έχει υποχρεώσει από παλιά τα φεμινιστικά κινήματα και τη φεμινιστική εγκληματολογία να στοχαστούν πάνω στο πρόβλημα της επιβάρυνσης των ποινών. Δεδομένη είναι και η ποικιλία των θέσεων που έχουν κατά καιρούς υποστηριχτεί, υποδεικνύοντας μια πολυφωνία πολύ πιο σύνθετη και παραγωγική απ᾽ ό,τι συνήθως πιστεύεται. Για να μείνω σε ένα χαρακτηριστικό παράδειγμα: τη δεκαετία του ᾽80, επιχειρώντας να λύσουν τον γόρδιο δεσμό, Αγγλίδες φεμινίστριες πρότειναν να παραμείνει ανέγγιχτη η χαριστική ποινική αντιμετώπιση των βιαστών αλλά, προκειμένου να εξασφαλιστεί μια σχετική ισορροπία, να μειωθούν οι ποινές δεκάδων άλλων εγκληματικών πράξεων. Ούτως ή άλλως, η ελληνική φεμινιστική εμπειρία στο πεδίο αυτό αφορά κατά κύριο λόγο αγώνες για την ορατότητα των εγκλημάτων έμφυλης βίας, οπότε και τη συμπερίληψή τους στο ποινικό γλωσσάρι. Μήπως να θυμίσω τις αντιστάσεις στην έννοια της συναίνεσης κατά τη συζήτηση του άρθρου για τον βιασμό το καλοκαίρι του 2019; Αυτονόητες υπήρξαν, επομένως, οι αντιδράσεις φεμινιστριών στο κείμενο του καθηγητή Νίκου Παρασκευόπουλου (news24/7), στο οποίο οι προτάσεις για εγγραφή της γυναικοκτονίας στον Ποινικό Κώδικα αποδόθηκαν στον τιμωρητικό φεμινισμό, μια «αμερικανικής κοπής πτυχή του φεμινισμού», «δυνάμει υπονομευτική για τις αξίες του ανθρωπισμού», «δόγμα που πιστεύει ότι βασικό εργαλείο για τη βελτίωση της θέσης της γυναίκας είναι ο Ποινικός Κώδικας: η αύξηση της ποινής (των ισοβίων!) για τη γυναικοκτονία». Ο πειρασμός είναι μεγάλος, να σημειώσω ότι ο φεμινιστικός ακτιβισμός καταγγέλλεται εδώ και πάνω από έναν αιώνα για πιθηκισμό ξένων προτύπων, καθώς κατά καιρούς ανασύρεται ή κατασκευάζεται ένα απεχθές είδος ξενόφερτου φεμινισμού για να αντιπαρατεθεί σε έναν «καλώς νοούμενο», δηλαδή ανώδυνο, φεμινισμό. Ευτυχώς κύλησε πολύ νερό στ᾽ αυλάκι και τα σημερινά κινήματα που διεκδικούν την -και ποινική- ορατότητα των γυναικοκτονιών δεν απολογούνται για τις διεθνικές τους δικτυώσεις, όπως και οι νομικοί δεν έχουν λόγους να απολογηθούν για τις δικές τους εκλεκτικές συγγένειες. Ας συνεννοηθούμε: υπάρχουν νεοφιλελεύθερες φεμινίστριες; Ασφαλώς, όπως υπάρχουν και αριστεροί αντιεμβολιαστές. Αλλά τι είναι ο τιμωρητικός (ή σωφρονιστικός) φεμινισμός που υποτίθεται ότι υπαγορεύει τις πρόσφατες πρωτοβουλίες για νομοθετική κατοχύρωση της γυναικοκτονίας; Είναι προφανές ότι ο όρος δεν συνιστά αυτοπροσδιορισμό. Προτάθηκε στις ΗΠΑ το 2007 για να χαρακτηρίσει φεμινιστικές αναλύσεις που, αντιμετωπίζοντας ως εμπορία ανθρώπων κάθε μορφή σεξεργασίας, υποστήριζαν ότι αυστηρότεροι νόμοι θα οδηγήσουν σε σταδιακό μαρασμό την πορνεία. Εκτοτε, ο όρος διευρύνεται κατά περίπτωση ώστε να περιλάβει τη συμπόρευση μερίδων του φεμινισμού με τις νεοφιλελεύθερες κατασταλτικές στρατηγικές (ενίσχυση του δόγματος νόμος και τάξη, μαζική φυλάκιση των αδύναμων, εξοντωτικές ποινές ως λύση για τη σεξουαλική παραβατικότητα κ.ο.κ.). Στην κατηγορία αυτή εντάσσεται από ορισμένες πλευρές και η κίνηση #metoo. Σε αντίθεση με τον τιμωρητικό, ο καταργητικός ή αντισωφρονιστικός φεμινισμός, το αντώνυμό του, συνιστά συνήθως αυτοπροσδιορισμό. Στεγάζει κι αυτός ποικιλία τάσεων, από μεταρρυθμιστικές απόπειρες βελτίωσης του σωφρονιστικού συστήματος (μείωση ποινών, αποσυμφόρηση φυλακών κ.ο.κ.) έως προσεγγίσεις που απορρίπτουν κάθε μεταρρυθμιστική νομοθετική πρόταση και ευαγγελίζονται κοινοτικούς μηχανισμούς απονομής της δικαιοσύνης απολύτως ανεξάρτητους από το κράτος. Τη δική της εκδοχή του καταργητικού φεμινισμού εξέθεσε η Αντζελα Ντέιβις στην Αθήνα το 2017, όταν η συζήτηση ήταν ακόμη άγνωστη στην Ελλάδα, ώστε ακόμη και η μετάφραση του τίτλου της ομιλίας της δεν ήταν τότε αυτονόητη. Είναι σαφές πως οι διαφορετικές θέσεις για την ποινική αποτύπωση της γυναικοκτονίας δεν παραπέμπουν στην αμερικανική διαμάχη μεταξύ τιμωρητικού και καταργητικού φεμινισμού. Και είναι υβριστική η υπόνοια ότι οι σχετικές φεμινιστικές πρωτοβουλίες ταυτίζονται με αντιλήψεις που αναθέτουν στην επιβάρυνση των ποινών τη θεραπεία κοινωνικών προβλημάτων. Αραγε τυχαία δεν περιλαμβάνεται η γυναικοκτονία στην εγχώρια νεοφιλελεύθερη ατζέντα; Πράγματι, ο Ποινικός Κώδικας μπορεί να μην είναι λεξικό ή σημειωματάριο ιδεών. Συνεχίζω, ωστόσο, να αναρωτιέμαι πώς γίνεται να ταξινομείται ένα έγκλημα σε μια ειδική κατηγορία, να αποκτά όνομα, κοινωνική ορατότητα και αναλυτική εγκυρότητα, αλλά να υποχρεώνεται να ξεθάψει την άφυλη μεταμφίεσή του προκειμένου να του επιτραπεί η είσοδος στις δικαστικές αίθουσες."
efsyn.gr,https://www.efsyn.gr/kosmos/eyropi/332023_galloi-antiemboliastes-agorazoyn-plasta-pistopoiitika-sto-diadiktyo,ΕΥΡΩΠΗ,Γάλλοι αντιεμβολιαστές αγοράζουν πλαστά πιστοποιητικά στο διαδίκτυο,2022-02-14 11:47, efsyn.gr ,"Αντιεμβολιαστές στη Γαλλία αγοράζουν στο Διαδίκτυο πλαστά πιστοποιητικά Covid, τα οποία μπορούν να χρησιμοποιήσουν σε όλη την Ευρωπαϊκή Ένωση, προκειμένου να παρακάμψουν τους περιορισμούς για την αναχαίτιση της πανδημίας του νέου κορονοϊού και να μπορούν να μπαίνουν όπου θέλουν, σύμφωνα με αποκλειστικό δημοσίευμα του Guardian που παρουσιάζει μελέτη του Ινστιτούτου Στρατηγικού Διαλόγου (ISD).  Πολλοί τα βρίσκουν συχνά μέσω μέσων κοινωνικής δικτύωσης, όπως το Facebook και το Instagram, στο Telegram, το οποίο έχει κρυπτογράφηση και στο οποίο μπορούν να αγοραστούν τα έγγραφα, σύμφωνα με μελέτη του Ινστιτούτου Στρατηγικού Διαλόγου (Institute for Strategic Dialogue). ΟΕΥ). Τα στοιχεία της έκθεσης εγείρουν σοβαρές ανησυχίες για το γεγονός ότι οι αλγόριθμοι των συγκεκριμένων πλατφόρμων κατευθύνουν αυτόματα τους απογοητευμένους από τη διαχείριση της υγειονομικής κρίσης χρήστες σε ακροδεξιούς διαδικτυακούς χώρους.  Η συντονίστρια έρευνας της ISD, Ζοέ Φουρέλ, σημείωσε ότι ορισμένες ομάδες του Facebook για πώληση πλαστών πάσο Covid αριθμούσαν περίπου 1.000 μέλη, ενώ αντίστοιχοι λογαριασμοί στο Instagram φτάνουν και τους 17.000 ακόλουθους. «Προφανώς επειδή έχουν τόσο ευρύ κοινό, ενεργοποιούν αυτό το περιεχόμενο σε μεγαλύτερη κλίμακα» σχολίασε για να προσθέσει πως ένα από τα πιο ανησυχητικά πράγματα σε ό,τι αφορά στο Instagram  ο αλγόριθμος θα σου προτείνει περισσότερους λογαριασμούς που προσφέρουν πλαστά πάσο, αν είσαι άτομο που ακολουθεί λογαριασμούς με παραπληροφόρηση ως προς την Covid ή με περιεχόμενο κατά του εμβολιασμού.  «Υπάρχει ένα πραγματικά μεγάλο ζήτημα εδώ με το επιχειρηματικό μοντέλο και τον σχεδιασμό της πλατφόρμας και τον τρόπο λειτουργίας της» είπε σημειώνοντας πως τα πάσο ισχύουν σε όλη την Ε.Ε. «Μπορείτε να βρίσκεστε στην Ιταλία και να πουλάτε ένα ψεύτικο πάσο σε Γάλλους και έχουμε δει ανθρώπους από τη Γαλλία να ανακατευθύνονται στην ενότητα σχολίων στα ιταλικά κανάλια Telegram». Το ISD ζητά περισσότερη υπευθυνότητα από τις εταιρείες μέσων κοινωνικής δικτύωσης, συμπεριλαμβανομένων των Snapchat, Meta –η οποία κατέχει το Facebook, το Instagram και το WhatsApp– και το Telegram, αλλά και τη θέσπιση νομοθεσίας για την προστασία των χρηστών.  «Όσον αφορά τις πλατφόρμες, είναι ξεκάθαρο ότι χρειάζεται περισσότερη προληπτική δράση για να ληφθούν μέτρα για την αντιμετώπιση της διάδοσης αυτού του τύπου περιεχομένου, διότι σαφώς, αυτό παραβιάζει τις πολιτικές που υποστηρίζονται από αυτές» υποστήριξε. "
efsyn.gr,https://www.efsyn.gr/kosmos/331844_psekasmenoi-kai-akrodexioi-oloy-toy-kosmoy-enotheite,ΚΟΣΜΟΣ,«Ψεκασμένοι» (και ακροδεξιοί) όλου του κόσμου ενωθείτε!,2022-02-13 08:59, Κορίνα Βασιλοπούλου ,"Mπορεί μια μικρή, στην πραγματικότητα περιθωριακή, μειοψηφία να αποκλείσει μια πρωτεύουσα κράτους και κρίσιμες συνοριακές διόδους και να προκαλεί σοβαρά προβλήματα στο εμπόριο, στην οικονομία και στην ομαλή καθημερινότητα για πολλές μέρες; Μπορεί, αρκεί να είναι αποφασισμένη, καλά οργανωμένη, να δέχεται χρήματα από ομοϊδεάτες και να καταφέρει να πιάσει τις Αρχές στον ύπνο. Οι Καναδοί φορτηγατζήδες -και μη- αντιεμβολιαστές το έχουν καταφέρει δύο εβδομάδες τώρα. Μια χούφτα άνθρωποι -δεν πρέπει να έχουν παραμείνει περισσότεροι από 1.000 διαδηλωτές στην Οτάβα- σε μια χώρα όπου το 85% του πληθυσμού έχει εμβολιαστεί με τουλάχιστον μία δόση και σε έναν επαγγελματικό κλάδο τα μέλη του οποίου είναι εμβολιασμένα κατά 90% περίπου, έχουν προκαλέσει βαρύ πονοκέφαλο στην κυβέρνηση Τριντό, η οποία δεν μπορεί να αποφασίσει αν θα τους απομακρύνει διά της βίας ή αν θα περιμένει να διαλυθούν ησύχως -κάτι που οι ίδιοι αρνούνται-, κάνουν τις αμερικανικές αρχές, που επίσης πλήττονται από τους αποκλεισμούς, να χάνουν την υπομονή τους και έχουν βρει θαυμαστές και μιμητές εκτός καναδικών συνόρων. Βασικό τους σύνθημα είναι η «ελευθερία» και η εναντίωση σε κάθε υποχρεωτικότητα στα μέτρα κατά του κορονοϊού. Ωραία λέξη φαινομενικά, που όμως δεν μπορεί να κρύψει το πραγματικό τους ποιόν: έναν εσμό αστοιχείωτων, ακροδεξιών και λευκών στη συντριπτική τους πλειονότητα συνωμοσιολόγων που βλέπουν παντού εχθρούς έτοιμους να τους κατασπαράξουν. Το πράγμα φαινόταν από την αρχή. Από την πρώτη κιόλας μέρα, σαν σήμερα πριν από ακριβώς δύο εβδομάδες, όταν το επονομαζόμενο «κομβόι της ελευθερίας» έφτασε στην Οτάβα και στρατοπέδευσε πέριξ του καναδικού Κοινοβουλίου. Σημαίες με σβάστικες και άλλα ναζιστικά σύμβολα ανάμεσα στις πάμπολλες καναδικές. «Ειρηνικοί» διαδηλωτές που ουρούσαν, αφόδευαν ή πετούσαν μπογιές και σκουπίδια στο Μνημείο του Αγνωστου Στρατιώτη και σε μνημεία άλλων εθνικών ηρώων. Συνθήματα που ζητούσαν τη σύλληψη του πρωθυπουργού Τζάστιν Τριντό για «εγκλήματα κατά της ανθρωπότητας». Αυτοκόλλητα με συνθήματα του συνωμοσιολογικού κινήματος QAnon. «Το λεγόμενο “καραβάνι της ελευθερίας” -το οποίο ξεκίνησε για την Οτάβα στις 23 Ιανουαρίου- ήταν το πνευματικό παιδί του Τζέιμς Μπάουντερ, ενός συνωμοσιολόγου που αγκάλιασε το κίνημα QAnon και χαρακτήρισε τον Covid-19 “τη μεγαλύτερη πολιτική απάτη στην Ιστορία”», διαβάζουμε στην Guardian. O Mπάουντερ, άγνωστος μέχρι την απόφαση της καναδικής κυβέρνησης για υποχρεωτικό εμβολιασμό των οδηγών φορτηγών που μετακινούνται στα σύνορα ΗΠΑ-Καναδά, εμφανίζεται ως αρχηγός της «Ενότητας του Καναδά» (Canada Unity), ενός ακροδεξιού γκρουπούσκουλου που ζητά να υπογραφεί «μνημόνιο συνεννόησης» ανάμεσα στους Καναδούς γερουσιαστές και τον γενικό κυβερνήτη του Καναδά, τον εκπρόσωπο του βρετανικού στέμματος στη χώρα, για την κατάργηση όλων των περιοριστικών μέτρων κατά του κορονοϊού και να ασκηθεί δίωξη στον πρωθυπουργό για «διαφθορά» και «φασισμό». Yπάρχουν όμως κι άλλα «μπουμπούκια» μεταξύ των βασικών διοργανωτών. Η Ταμάρα Λιτς, στέλεχος ώς την περασμένη εβδομάδα ενός γκρουπούσκουλου που διεκδικεί την απόσχιση των δυτικών επαρχιών του Καναδά. Ο Μπέντζαμιν Ντίκτερ, ο οποίος έχει πει πως «το πολιτικό Ισλάμ κατατρώει την κοινωνία μας σαν τη σύφιλη». Ο Πατ Κινγκ, ένας ταραχοποιός ο οποίος έχει ζητήσει να συλληφθεί ο Τζάστιν Τριντό, έχει πει ότι ο Covid είναι ένα βιολογικό όπλο ανθρώπινης κατασκευής, οι μεγάλοι διεθνείς κεφαλαιούχοι θέλουν να αποδεκατίσουν την αγγλοσαξονική φυλή κι ότι ο μόνος τρόπος για να δοθεί λύση στο ζήτημα των λοκντάουν είναι «με σφαίρες». Aυτοί οι τύποι και διάφοροι υποστηρικτές τους κατάφεραν μέσα από μια γερή καμπάνια μέσω Facebook και Telegram να κάνουν γνωστό τον «αγώνα» τους και να συγκεντρώσουν γύρω στα 9 εκατομμύρια δολάρια σε δωρεές μέσω GoFundMe. Αυτό ώς την περασμένη Παρασκευή, όταν η πλατφόρμα χρηματοδότησης έριξε τη σελίδα του «κομβόι της ελευθερίας» επειδή βρήκε ότι παραβίαζε τους όρους λειτουργίας της και ανακοίνωσε ότι θα επέστρεφε άμεσα τα χρήματα στους δωρητές. Αμέσως μετά οι οπαδοί του μετακινήθηκαν σε άλλη πλατφόρμα, την GiveSendGo, μέσω της οποίας συγκέντρωσαν 8 εκατομμύρια δολάρια μέσα σε λίγες μέρες, αλλά κι εκεί η χρηματοδότηση σταμάτησε ύστερα από παρέμβαση καναδικού δικαστηρίου. Είναι σχεδόν βέβαιο ότι μεγάλο μέρος αυτών των χρημάτων δεν προέρχεται από δωρεές Καναδών, αλλά από το εξωτερικό και ειδικότερα από τις ΗΠΑ όπου το κίνημα των φορτηγατζήδων μίλησε στις καρδιές των εκεί ακροδεξιών και συνωμοσιολόγων. Πρώτος και καλύτερος ο Ντόναλντ Τραμπ, ο οποίος χαρακτήρισε τους διαδηλωτές «μαχητές της ελευθερίας» και τον πρωθυπουργό Τριντό «ακροαριστερό παλαβό», ενώ ανάλογες δηλώσεις υποστήριξης έκαναν ο γιος του και η νύφη του. Στο κλαμπ των θαυμαστών βρίσκει κανείς κι άλλες φιγούρες της αμερικανικής Δεξιάς, όπως τους παρουσιαστές του FoxNews Σον Χάνιτι και Τάκερ Κάρλσον, το αφεντικό της Tesla Ελον Μασκ, γνωστό για τις αντιεμβολιαστικές και γενικότερα ακραίες πολιτικές του θέσεις, τον γερουσιαστή Τεντ Κρους και τον φιλοτραμπικό κυβερνήτη της Φλόριντα, Ρον Ντε Σάντις, ο οποίος μάλιστα ζήτησε δημόσια να γίνει έρευνα για τη διακοπή της χρηματοδότησης του κομβόι από το GoFundMe. Σε σημείο μάλιστα Καναδοί αξιωματούχοι να ζητήσουν από τους Ρεπουμπλικανούς των ΗΠΑ να σταματήσουν να ανακατεύονται στα ζητήματα του Καναδά. Αν μάλιστα ταξιδέψει κανείς πιο μακριά, θα βρει επώνυμους υποστηρικτές και στην Ευρώπη. Οπως την αρχηγό του ακροδεξιού Λαϊκού Συναγερμού Μαρίν Λεπέν, η οποία εξέφρασε τη συμπάθειά της για το κομβόι και το παρομοίασε με το γαλλικό κίνημα των «κίτρινων γιλέκων». Βέβαια, η απόπειρα για μια «Διεθνή» των αντιεμβολιαστών φορτηγατζήδων φαίνεται πως έχει ναυαγήσει προς το παρόν. Στη Νέα Ζηλανδία οι Αρχές διέλυσαν τους λίγους από ένα αντίστοιχο κομβόι που είχαν στηθεί έξω από το Κοινοβούλιο στην πρωτεύουσα Ουέλινγκτον. Παρίσι και Βρυξέλλες απαγόρευσαν την είσοδο στο αντίστοιχο «κομβόι της ελευθερίας» που προετοιμαζόταν για αυτές τις μέρες προκειμένου να αποτρέψουν τυχόν σκηνικά Καναδά. Ανάλογα μέτρα ανακοίνωσε και η Αυστρία, ενώ το υπουργείο Εσωτερικών στις ΗΠΑ ανακοίνωσε ότι θα παρακολουθεί στενά ένα κομβόι που σκοπεύει να ξεκινήσει από την Καλιφόρνια για να καταλήξει στην Ουάσινγκτον τον Μάρτιο, πριν από την ετήσια ομιλία του προέδρου Τζο Μπάιντεν προς το αμερικανικό έθνος. Στο μεταξύ, όμως, φαίνεται πως στον Καναδά αυτοί τους οποίους ο Τριντό αποκαλεί «περιθωριακούς» αρχίζουν να επηρεάζουν κάπως την πολιτική ατζέντα. Η μεταβατική αρχηγός του Συντηρητικού Κόμματος Κάντις Μπέργκεν και ορισμένοι συντηρητικοί βουλευτές εκφράζουν τη «συμπάθειά» τους προς τους διαδηλωτές και κατανοούν την «κούραση» από τα μέτρα κατά της πανδημίας. Πριν από λίγες μέρες ο Σκοτ Μόου, ο συντηρητικός κυβερνήτης της πολιτείας του Σασκάτσουαν ο οποίος εξέφρασε την υποστήριξή του προς τους διαδηλωτές, ανακοίνωσε ότι στις 14 Φεβρουαρίου θα τερματιστεί η υποχρεωτική επίδειξη πιστοποιητικού εμβολιασμού ή αρνητικού τεστ για την πρόσβαση σε συγκεκριμένους χώρους. Στην Αλμπέρτα, ο επίσης συντηρητικός κυβερνήτης Τζέισον Κένεϊ ανακοίνωσε τη λήξη του μέτρου για επίδειξη πιστοποιητικού εμβολιασμού, καθώς και της υποχρεωτικής χρήσης της μάσκας στα σχολεία από την επόμενη εβδομάδα. Ακόμα κι ένας βουλευτής του Κεμπέκ από το Φιλελεύθερο Κόμμα του Τριντό άσκησε κριτική στην πολιτική του πρωθυπουργού για την πανδημία. Ο Αντριου ΜακΝτούγκαλ, καθηγητής Πολιτικών Επιστημών στο Πανεπιστήμιο του Τορόντο, περιγράφει τις διαδηλώσεις των ημερών ως «την πιο ακραία εκδήλωση που έχουμε δει ώς τώρα της απογοήτευσης σχετικά με τα μέτρα κατά της πανδημίας», σημειώνοντας ωστόσο ότι αυτό το κίνημα είναι περιθωριακό σε σχέση με το σύνολο της καναδικής κοινωνίας. Περιθωριακοί ή όχι, το «θαύμα» τους το έκαναν. Και δεν αποκλείεται καθόλου να το ξανακάνουν. «Σίγουρα θα πρέπει να δώσετε προσοχή στα γεγονότα στον Καναδά», επισημαίνει η αρθρογράφος της Guardian Αρουα Μαντάουι. «Αυτό που εκτυλίσσεται στην Οτάβα δεν είναι ένα κίνημα της βάσης που ξεπήδησε αυθόρμητα εξαιτίας της δυσφορίας των εκεί οδηγών φορτηγών. Αντιθέτως, είναι ένα κατασκευασμένο κίνημα -κάποιο που δημιουργεί την εντύπωση για ευρεία λαϊκή υποστήριξη όταν στην πραγματικότητα είναι ελάχιστη- και χρηματοδοτείται από ένα παγκόσμιο δίκτυο καλά οργανωμένων ακροδεξιών ομάδων το οποίο διογκώνεται από τον μηχανισμό παραπληροφόρησης του Facebook. Το έργο μπορεί να εκτυλίσσεται στον Καναδά, όμως η πλοκή του έχει επιπτώσεις σε όλους μας»."
efsyn.gr,https://www.efsyn.gr/politiki/antipoliteysi/331565_syriza-skopeyei-ypaith-na-akyrosei-ta-programmata-tis-ellinikis,ΑΝΤΙΠΟΛΙΤΕΥΣΗ,ΣΥΡΙΖΑ: Σκοπεύει το ΥΠΑΙΘ να ακυρώσει τα προγράμματα της «Ελληνικής Αγωγής» στα σχολεία;,2022-02-10 17:21, efsyn.gr ,"Ερώτηση και ΑΚΕ προς την Υπουργό Παιδείας κατέθεσαν 53 βουλευτές του ΣΥΡΙΖΑ με πρωτοβουλία του Τομεάρχη Παιδείας Νίκου Φίλη και της αναπληρώτριας Τομεάρχη Μερόπης Τζούφη με θέμα: «Γιατί η υπουργός Παιδείας ενέκρινε την εισαγωγή των αντιεπιστημονικών προγραμμάτων της «Ελληνικής Αγωγής» του κ. Γεωργιάδη στα δημόσια σχολεία; Σκοπεύει να ακυρώσει την απόφασή της μετά τις αντιδράσεις»; Οι βουλευτές της Αξιωματικής Αντιπολίτευσης επισημαίνουν: - Προκύπτουν σοβαρά νομικά, ηθικά και παιδαγωγικά ζητήματα από την απόφαση του υπουργείου Παιδείας να εγκρίνει, μέσω του Ινστιτούτου Εκπαιδευτικής Πολιτικής (ΙΕΠ) κατόπιν εντολής της πολιτικής ηγεσίας, εκπαιδευτικά προγράμματα της «Ελληνικής Αγωγής» που διαδίδουν αντιεπιστημονικές και εθνικιστικές απόψεις για τη γλώσσα, την ιστορία και τον πολιτισμό. - Η «Ελληνική Αγωγή», εταιρία συμφερόντων του υπουργού Ανάπτυξης & Επενδύσεων και αντιπροέδρου της Νέας Δημοκρατίας Άδωνη Γεωργιάδη έχει λάβει έγκριση υλοποίησης εκπαιδευτικών της προγραμμάτων στα δημόσια σχολεία κατά τα σχολικά έτη 2020-2021 και 2021-2022. - Η συμμετοχή των μαθητών στα συγκεκριμένα προγράμματα είναι προαιρετική και δωρεάν. Ωστόσο, δε διευκρινίζεται αν τα προγράμματα προσφέρονται δωρεάν από την «Ελληνική Αγωγή» και αν προκύπτει επιβάρυνση για το Δημόσιο στην περίπτωση που μαθητές επιλέξουν να παρακολουθήσουν ένα τέτοιο πρόγραμμα. - Επίσης, στην παράγραφο 5 της απόφασης με αριθ. Πρωτ: Φ1/ΓΜ/66271/10603/Δ7 ορίζεται ότι: «το πρόγραμμα υλοποιείται στους χώρους της Σχολής Ελληνική Αγωγή από εκπαιδευτές-παιδαγωγούς του φορέα». - Η εισαγωγή των προγραμμάτων της «Ελληνικής Αγωγής» στο δημόσιο σχολείο, όπως και η υλοποίησή τους σε χώρους του φορέα, συνιστά άμεση διαφήμιση και προώθηση του εμπορικού προϊόντος της εταιρείας, προσελκύοντας τμήματα, τάξεις ή ολόκληρα σχολεία. - Οι συγκεκριμένες εγκρίσεις είναι πρωτοφανείς και σκανδαλώδεις, καθώς τα μέλη της κυβέρνησης απαγορεύεται να συνάπτουν οποιαδήποτε μορφής σύμβαση με το Δημόσιο, από την οποία γεννάται οποιοδήποτε όφελος αυτών ή τρίτων. - Οι πρόσφατες αποκαλύψεις για την έγκριση των προγραμμάτων της «Ελληνικής Αγωγής» από το υπουργείο Παιδείας φανερώνουν πως ιδιωτική εταιρία που συνδέεται με τον υπουργό Ανάπτυξης ασκεί εμπορική δραστηριότητα με άμεσο και έμμεσο όφελος, ενώ απολαμβάνει προβολή και διαφήμιση από κρατικό φορέα. - Η «συνεργασία» του υπουργείου Παιδείας με την «Ελληνική Αγωγή» αποτυπώνεται και στα έγγραφα που έχουν αναρτηθεί στη Δι@υγεια. Επί των ημερών της Νίκης Κεραμέως, η «Ελληνική Αγωγή» έχει λάβει άδεια Φροντιστηρίου-Κέντρου Ξένων Γλωσσών και άδεια Κέντρου Δια Βίου Μάθησης, παρέχοντας βεβαιώσεις σπουδών χωρίς καμία πιστοποίηση της ύλης και του προγράμματος. - Η «Ελληνική Αγωγή» διακινεί συστηματικά ψευδοεπιστημονικές θεωρίες για θέματα γλώσσας, ιστορίας και πολιτισμού, διαδίδοντας μύθους και αναληθή γεγονότα. - Οι απόψεις της για τη σύγχρονη επιστήμη της Γλωσσολογίας έχουν τόση σχέση όσο έχουν οι αντιεμβολιαστές και οι «ψεκασμένοι» με την Ιατρική. Επιπλέον, μέλη του εκπαιδευτικού προσωπικού ή συνεργάτες της εταιρίας διαθέτουν ακαδημαϊκούς τίτλους αμφιβόλου ποιότητας ή εκφράζουν δημόσια φιλοναζιστικές απόψεις. ΘΕΜΑ: Γιατί η υπουργός Παιδείας ενέκρινε την εισαγωγή των αντιεπιστημονικών προγραμμάτων της «Ελληνικής Αγωγής» του κ. Γεωργιάδη στα δημόσια σχολεία; Σκοπεύει να ακυρώσει την απόφασή της μετά τις αντιδράσεις; Σοβαρά νομικά, ηθικά και παιδαγωγικά ζητήματα προκύπτουν από την απόφαση του υπουργείου Παιδείας να εγκρίνει, μέσω του Ινστιτούτου Εκπαιδευτικής Πολιτικής (ΙΕΠ) κατόπιν εντολής της πολιτικής ηγεσίας, εκπαιδευτικά προγράμματα της «Ελληνικής Αγωγής» που διαδίδουν αντιεπιστημονικές και εθνικιστικές απόψεις για τη γλώσσα, την ιστορία και τον πολιτισμό. Μετά την εκκωφαντική απόσυρση του προγράμματος της «Ελληνικής Εταιρίας Προγεννητικής Αγωγής», η οποία υποστηρίζει την ψευδο-επιστημονική και σκοταδιστική θεωρία περί «αγέννητου παιδιού», υπουργείο Παιδείας και ΙΕΠ βρίσκονται και πάλι υπόλογοι. Η «Ελληνική Αγωγή», εταιρία συμφερόντων του υπουργού Ανάπτυξης & Επενδύσεων και αντιπροέδρου της Νέας Δημοκρατίας Άδωνη Γεωργιάδη, στην ιστοσελίδα της οποίας εμφανίζεται ως ενεργός εκπαιδευτής της σχολής, έχει λάβει έγκριση υλοποίησης εκπαιδευτικών της προγραμμάτων στα δημόσια σχολεία κατά τα σχολικά έτη 2020-2021 και 2021-2022. Όπως αναφέρεται στις αποφάσεις που είδαν το φως της δημοσιότητας και στην επίσημη ανακοίνωση του ΙΕΠ, η συμμετοχή των μαθητών στα συγκεκριμένα προγράμματα είναι προαιρετική και δωρεάν. Ωστόσο, δε διευκρινίζεται αν τα προγράμματα προσφέρονται δωρεάν από την «Ελληνική Αγωγή» και αν προκύπτει επιβάρυνση για το Δημόσιο στην περίπτωση που μαθητές επιλέξουν να παρακολουθήσουν ένα τέτοιο πρόγραμμα. Επίσης, στην παράγραφο 5 της απόφασης με αριθ. Πρωτ: Φ1/ΓΜ/66271/10603/Δ7 ορίζεται ότι: «το πρόγραμμα υλοποιείται στους χώρους της Σχολής Ελληνική Αγωγή από εκπαιδευτές-παιδαγωγούς του φορέα». Η εισαγωγή των προγραμμάτων της «Ελληνικής Αγωγής» στο δημόσιο σχολείο, όπως και η υλοποίησή τους σε χώρους του φορέα, συνιστά άμεση διαφήμιση και προώθηση του εμπορικού προϊόντος της εταιρείας, προσελκύοντας τμήματα, τάξεις ή ολόκληρα σχολεία. Οι συγκεκριμένες εγκρίσεις είναι πρωτοφανείς και σκανδαλώδεις, καθώς τα μέλη της κυβέρνησης απαγορεύεται να συνάπτουν οποιαδήποτε μορφής σύμβαση με το Δημόσιο, από την οποία γεννάται οποιοδήποτε όφελος αυτών ή τρίτων. Σύμφωνα με το άρθρο 70 του Ν. 4622/2019, οι υπουργοί: «δεν επιτρέπεται να συνάπτουν οποιασδήποτε μορφής σύμβαση με το Δημόσιο ή άλλα νομικά πρόσωπα του Δημοσίου Τομέα, από την οποία γεννάται οποιοδήποτε όφελος υπέρ αυτών ή τρίτων. Η ως άνω απαγόρευση ισχύει και για συζύγους ή συμβιούντες κατά την έννοια του άρθρου 1 του Ν. 4356/2015, καθώς και για τα προστατευόμενα τέκνα αυτών, για συμβάσεις που συνάπτονται με τον φορέα στον οποίο τα πρόσωπα του προηγούμενου εδαφίου ασκούν καθήκοντα, καθώς και με τους εποπτευόμενους από αυτόν φορείς του δημοσίου». Οι πρόσφατες αποκαλύψεις για την έγκριση των προγραμμάτων της «Ελληνικής Αγωγής» από το υπουργείο Παιδείας φανερώνουν πως ιδιωτική εταιρία που συνδέεται με τον υπουργό Ανάπτυξης ασκεί εμπορική δραστηριότητα με άμεσο και έμμεσο όφελος, ενώ απολαμβάνει προβολή και διαφήμιση από κρατικό φορέα. Επίσης, η συγκατάθεση της υπουργού Παιδείας δημιουργεί μείζονα ζητήματα δεοντολογίας, διαπλοκής και εκφυλισμού των θεσμών κατά παράβαση του Συντάγματος και της νομοθεσίας. Η «συνεργασία» του υπουργείου Παιδείας με την «Ελληνική Αγωγή» αποτυπώνεται και στα έγγραφα που έχουν αναρτηθεί στη Δι@υγεια. Επί των ημερών της Νίκης Κεραμέως, η «Ελληνική Αγωγή» έχει λάβει άδεια Φροντιστηρίου-Κέντρου Ξένων Γλωσσών και άδεια Κέντρου Δια Βίου Μάθησης, παρέχοντας βεβαιώσεις σπουδών χωρίς καμία πιστοποίηση της ύλης και του προγράμματος. Πέρα από τα οικονομικά οφέλη που αντλεί ή ευελπιστεί να αντλήσει η εταιρεία που συνδέεται και διαφημίζει συστηματικά ο υπουργός Ανάπτυξης, η έγκριση των προγραμμάτων από το υπουργείο Παιδείας διευκολύνει την ανάπτυξη και διάδοση της ακροδεξιάς ιδεολογίας που διέπει το φορέα, μεταφέροντας εθνικιστικά, ρατσιστικά και ξενοφοβικά μηνύματα στους μαθητές του Δημοτικού. Η «Ελληνική Αγωγή» διακινεί συστηματικά ψευδο-επιστημονικές θεωρίες για θέματα γλώσσας, ιστορίας και πολιτισμού, διαδίδοντας μύθους και αναληθή γεγονότα. Οι απόψεις της για τη σύγχρονη επιστήμη της Γλωσσολογίας έχουν τόση σχέση όσο έχουν οι αντι- εμβολιαστές και οι «ψεκασμένοι» με την Ιατρική. Επιπλέον, μέλη του εκπαιδευτικού προσωπικού ή συνεργάτες της εταιρίας διαθέτουν ακαδημαϊκούς τίτλους αμφιβόλου ποιότητας ή εκφράζουν δημόσια φιλοναζιστικές απόψεις. Σύμφωνα με τα παραπάνω, Ερωτάται η αρμόδια υπουργός: 1. Σκοπεύει να ακυρώσει την έγκριση των εκπαιδευτικών προγραμμάτων της «Ελληνικής Αγωγής», συμφερόντων του υπουργού Ανάπτυξης & Επένδυσης;2. Γιατί εγκρίθηκαν τα συγκεκριμένα εκπαιδευτικά προγράμματα, προσφέροντας προβολή και διαφήμιση των εμπορικών προϊόντων και υπηρεσιών της εν λόγω ιδιωτικής εταιρείας κατά παράβαση της νομοθεσίας και κάθε κανόνα δεοντολογίας;3. Προκύπτει οικονομική επιβάρυνση για το Δημόσιο, ανεξάρτητα από τη δωρεάν συμμετοχή των μαθητών στα συγκεκριμένα προγράμματα;4. Με ποια ακαδημαϊκά και παιδαγωγικά κριτήρια εγκρίθηκαν τα προγράμματα από το ΙΕΠ και το υπουργείο Παιδείας, δεδομένου ότι το περιεχόμενό τους στηρίζεται συστηματικά σε εθνικιστικές, ρατσιστικές και ξενοφοβικές απόψεις που στερούνται επιστημονικής τεκμηρίωσης, καλλιεργούν fake-news και διαδίδουν μύθους για τη γλώσσα, την ιστορία και τον πολιτισμό;5. Υπουργείο Παιδείας και ΙΕΠ ζήτησαν τη γνώμη των Φιλολογικών Ενώσεων, των Φιλολογικών, Ιστορικών και Παιδαγωγικών Πανεπιστημιακών Τμημάτων για τα συγκεκριμένα προγράμματα; Αν όχι, σκοπεύουν να το πράξουν έστω και τώρα;6. Η διοίκηση του ΙΕΠ που έχει μετατρέψει το Ινστιτούτο σε μηχανισμό διάχυσης ακροδεξιών, εθνικιστικών, ρατσιστικών και ανορθολογικών αντιλήψεων στην εκπαίδευση, εξακολουθεί να απολαμβάνει της εμπιστοσύνης της υπουργού Παιδείας; Ζητείται από την υπουργό Παιδείας & Θρησκευμάτων να καταθέσει, για την ενημέρωση της Βουλής και της εκπαιδευτικής κοινότητας, τα πρακτικά της συνεδρίασης του ΙΕΠ για την έγκριση των εν λόγω εκπαιδευτικών προγραμμάτων, το αίτημα ή τα αιτήματα που υπέβαλλε η «Ελληνική Αγωγή» για την έγκριση των εν λόγω προγραμμάτων και το περιεχόμενο τους, καθώς και τις αποφάσεις του ΙΕΠ για προγράμματα από τον Ιούλιο του 2019 μέχρι και σήμερα.   Οι ερωτώντες & αιτούντες βουλευτές Φίλης ΝίκοςΤζούφη ΜερόπηΑβραμάκης ΛευτέρηςΑγαθοπούλου ΕιρήνηΑλεξιάδης ΤρύφωνΑναγνωστοπούλου ΣίαΑραχωβίτης ΣταύροςΑυγέρη ΔώραΒαρδάκης ΣωκράτηςΒασιλικός ΒασίληςΒερναρδάκης ΧριστόφοροςΒέττα ΚαλλιόπηΒίτσας ΔημήτρηςΓιαννούλης ΧρήστοςΓκιόλας ΓιάννηςΕλευθεριάδου ΣουλταναΖαχαριάδης ΚώσταςΖεϊμπέκ ΧουσεΐνΖουράρις ΚώσταςΗγουμενίδης ΝίκοςΘραψανιώτης ΜανόληςΚαλαματιανός ΔιονύσηςΚασιμάτη ΝίναΚάτσης ΜάριοςΚαφαντάρη ΧαράΛάππας ΣπύροςΜάλαμα ΚυριακήΜαμουλάκης ΧάρηςΜάρκου ΚώσταςΜεϊκόπουλος ΑλέξανδροςΜιχαηλίδης ΑνδρέαςΜπάρκας ΚώσταςΜωραΐτης ΘάνοςΝοτοπούλου ΚατερίναΞενογιαννακοπούλου ΜαριλίζαΠαπαδόπουλος ΣάκηςΠαπαηλιού ΓεώργιοςΠαππάς ΝίκοςΠολάκης ΠαύλοςΠούλου ΓιώταΡαγκούσης ΓιάννηςΣαντορινιός ΝεκτάριοςΣαρακιώτης ΓιάννηςΣκουρλέτης ΠάνοςΣκουρολιάκος ΠάνοςΣυρμαλένιος ΝίκοςΤόλκας ΆγγελοςΤσίπρας ΓιώργοςΦάμελλος ΣωκράτηςΦωτίου ΘεανώΧαρίτου ΔημήτρηςΧρηστίδου ΡαλλίαΨυχογιός Γιώργος  "
efsyn.gr,https://www.efsyn.gr/kosmos/boreia-ameriki/331316_syllipseis-stin-otaba-gia-mploko-antiemboliaston-fortigatzidon,ΒΟΡΕΙΑ ΑΜΕΡΙΚΗ,Συλλήψεις στην Οτάβα για το μπλόκο αντιεμβολιαστών φορτηγατζήδων,2022-02-09 10:10, efsyn.gr ,"Η κυκλοφορία έχει σταματήσει στο πιο πολυσύχναστο συνοριακό πέρασμα στη Βόρεια Αμερική, καθώς Καναδοί φορτηγατζήδες, αντιεμβολιαστές και ακροδεξιοί εξαπλώνουν τις κινητοποιήσεις τους πέρα ​​από την Οτάβα, η οποία προχθές κηρύχθηκε σε κατάσταση έκτακτης ανάγκης λόγω της πρωτοφανούς αναστάτωσης. Φορτηγά άρχισαν να εμποδίζουν γέφυρα που συνδέει τις πόλεις Ντιτρόιτ και Γουίνδσορ τη Δευτέρα, ενώ το αυτοαποκαλούμενο «κομβόι ελευθερίας» «χτύπησε» και άλλη μεγάλη συνοριακή διέλευση στην Αλμπέρτα. Η πρωτεύουσα του Καναδά παρέμενε χθες αποκλεισμένη από εκατοντάδες οχήματα με την κατάσταση να έχει βγει εκτός ελέγχου. Η αστυνομία της Οτάβα ανακοίνωσε την Τρίτη 23 συλλήψεις σε σχέση με τις «παράνομες διαδηλώσεις». Ο αναπληρωτής αρχηγός της αστυνομίας της Οτάβα, Στιβ Μπελ, δήλωσε στους δημοσιογράφους πως οι αρχές ακινητοποίησαν πολλά από τα φορτηγά που συμμετείχαν στον αποκλεισμό. Σύμφωνα με τον ίδιο, περίπου στο 1/4 τέταρτο από τα 418 φορτηγά στο κέντρο της πόλης επιβαίνουν παιδιά και ως εκ τούτου εγείρονται ανησυχίες για την ασφάλειά τους λόγω του κρύου και των συνθηκών. Οι διοργανωτές του μπλόκο από την πλευρά τους κάλεσαν σε συνάντηση με τους ομοσπονδιακούς πολιτικούς ηγέτες -εκτός από τον Τζάστιν Τριντό- για να βρεθεί μια «ειρηνική λύση» στην κρίση. Ο πρωθυπουργός της χώρας επανέλαβε προχθές τις εκκλήσεις του να σταματήσει η διαμαρτυρία σημειώνοντας το εξής:: «Τα άτομα προσπαθούν να μπλοκάρουν την οικονομία μας, τη δημοκρατία μας και την καθημερινή ζωή των συμπολιτών μας. Πρέπει να σταματήσει». Μιλώντας στη Βουλή των Κοινοτήτων αναγνώρισε ότι «η πανδημία είναι χάλια για όλους τους Καναδούς» και ότι «όλοι έχουν βαρεθεί να φοράνε μάσκες και να ακολουθούν περιορισμούς υγείας» αλλά σημείωσε ότι η χώρα είχε έναν από τα υψηλότερα ποσοστά εμβολιασμών στον κόσμο και παρακάλεσε τους συμπατριώτες του να συνεχίσουν να ακούν την επιστήμη. «Αυτοί που φωνάζουν στους άλλους επειδή φορούν μάσκα δεν καθορίζουν τι σημαίνει να είσαι η πλειοψηφία των Καναδών», είπε απευθυνόμενος στους φορτηγατζήδες που αντιτίθενται στην υποχρεωτική ανοσοποίηση. Μόνο το 15% περίπου των οδηγών βαρέων οχημάτων της χώρας είναι ανεμβολίαστοι. Σημειώνεται πως αρκετά εξέχοντα μέλη της αντιπολίτευσης των Συντηρητικών έχουν εκφράσει την υποστήριξή τους στη διαμαρτυρία."
efsyn.gr,https://www.efsyn.gr/kosmos/eyropi/331336_propilakismos-toy-kir-starmer-apo-akrodexioys,ΕΥΡΩΠΗ,Προπηλακισμός του Κιρ Στάρμερ από ακροδεξιούς,2022-02-09 06:00, Βίκυ Καπετανοπούλου ,"Ο Κιρ Στάρμερ φυγαδεύεται από την αστυνομία μετά από προπηλακισμό ακροδεξιών. Τοξική γίνεται πλέον η βρετανική πολιτική κρίση στη σκιά του σκανδάλου «πάρτι-γκέιτ», με την αξιωματική αντιπολίτευση να στηλιτεύει τώρα τον Μπόρις Τζόνσον για επικίνδυνες πρακτικές α λα Ντόναλντ Τραμπ στον απόηχο του προπηλακισμού που δέχτηκε ο ηγέτης της, Κιρ Στάρμερ, έξω από τη Βουλή των Κοινοτήτων - ένας προπηλακισμός ο οποίος αποδίδεται στις φιτιλιές που έβαλε ο συνωμοσιολογικός ισχυρισμός του Βρετανού πρωθυπουργού, μέσω του οποίου συνέδεσε ψευδώς τον Στάρμερ με την παταγώδη αποτυχία να οδηγηθεί στη Δικαιοσύνη ο κατά συρροήν παιδεραστής Τζίμι Σάβιλ. Καθώς αποχωρούσε από το κοινοβούλιο το απόγευμα της Δευτέρας, ο ηγέτης των Εργατικών κυνηγήθηκε, περικυκλώθηκε και δέχτηκε έντονες υβριστικές επιθέσεις από αντιεμβολιαστές διαδηλωτές, που τον αποκαλούσαν μεταξύ άλλων «προδότη» και «προστάτη παιδόφιλων». Ενας κρατούσε κρεμάλα… Ο Στάρμερ φυγαδεύτηκε με περιπολικό κι η αστυνομία συνέλαβε δύο άτομα. Ολα είχαν ξεκινήσει την προηγούμενη Δευτέρα, όταν ο Τζόνσον αναγκάστηκε να ξαναζητήσει συγγνώμη ενώπιον της Βουλής για το «πάρτι-γκέιτ», με τον ηγέτη των Εργατικών να τον «μαστιγώνει» ανελέητα και τον πρωθυπουργό να αντεπιτίθεται υιοθετώντας το ακροδεξιό συνωμοσιολογικό αφήγημα πως όσο ο ηγέτης των Εργατικών ήταν διευθυντής της Δημόσιας Εισαγγελίας (το διάστημα 2008-2013) «απέτυχε να ασκήσει δίωξη στον Τζίμι Σάβιλ». Ο Στάρμερ έσπευσε να τον κατακεραυνώσει ότι «παπαγαλίζει τις θεωρίες συνωμοσίας βίαιων φασιστών», ενώ λίγες μέρες μετά η πιστή συνεργάτιδα και ανώτερη σύμβουλος του πρωθυπουργού, Μουνίρα Μίρζα, υπέβαλε αιφνιδιαστικά παραίτηση επικαλούμενη το «αχρείο» σχόλιο και την άρνηση του Τζόνσον να ζητήσει (πάλι!) συγγνώμη. Μετά την απόπειρά του να τα μαζέψει κάπως -χωρίς ωστόσο να παίρνει πίσω όσα ανυπόστατα ξεστόμισε για να διαβάλει τον Στάρμερ- ο πρωθυπουργός επέμεινε και χθες ότι δεν πρόκειται να απολογηθεί για το νέο του φάουλ, θεωρώντας τον προπηλακισμό «απολύτως επαίσχυντο» αλλά τον εαυτό του άμοιρο ευθυνών. Τουλάχιστον δέκα βουλευτές των Τόρις του ζήτησαν να ανακαλέσει πλήρως και να ζητήσει συγγνώμη, βαρύνοντας κι άλλο το εσωκομματικό κλίμα εναντίον του. Ακόμα και ο πρόεδρος της Βουλής των Κοινοτήτων, Λίντσεϊ Χόιλ, συνέδεσε την υβριστική επίθεση με τον «ανάρμοστο» πρωθυπουργικό ισχυρισμό. «Αυτού του είδους τα σχόλια μόνο υποδαυλίζουν απόψεις, προκαλούν περιφρόνηση για το κοινοβούλιο και δεν είναι αποδεκτά», τόνισε. «Τα λόγια μας έχουν συνέπειες. Και θα πρέπει πάντα να το λαμβάνουμε αυτό υπόψη». Η βουλεύτρια των Εργατικών, Ρόζενα Αλιν-Χαν, κατηγόρησε τον ΜποΤζο πως είναι διατεθειμένος «να σπιλώσει οποιοδήποτε πρόσωπο ή ομάδα σταθεί στον δρόμο του και να ωφεληθεί ο ίδιος. Αυτό έρχεται κατευθείαν από το τραμπικό εγχειρίδιο για το πώς παίζεται το παιχνίδι». Παρέμβαση έκανε και ο χήρος της βουλεύτριας των Εργατικών, Τζο Κοξ, που δολοφονήθηκε από ακροδεξιό εξτρεμιστή παραμονές του άκρως πολωτικού δημοψηφίσματος για το Brexit το 2016, υπενθυμίζοντας τις ολέθριες συνέπειες που μπορεί να προκύψουν όταν οι πολιτικοί προσδίδουν αξιοπιστία και νομιμοποίηση σε θεωρίες συνωμοσίας. «Αν εγχέεις δηλητήριο στην πολιτική, αυτό θα έχει μια ολόκληρη σειρά ακούσιων επιπτώσεων στις οποίες οι άνθρωποι θα αντιδράσουν με διαφορετικούς τρόπους και μερικές φορές μπορεί να οδηγήσουν σε εκφοβισμό, μπορεί να οδηγήσουν σε βία, μπορεί να οδηγήσουν στον εξτρεμισμό», επισήμανε ο Μπρένταν Κοξ στο BBC. Βρετανικά ΜΜΕ θύμιζαν επίσης τη δεύτερη δολοφονία Βρετανού βουλευτή μέσα σε πέντε χρόνια, με θύμα τον Συντηρητικό Ντέιβιντ Εϊμες, που μαχαιρώθηκε θανάσιμα καθώς συνομιλούσε με ψηφοφόρους του τον περασμένο Οκτώβριο. Με χαρακτηριστική ευκολία, ο ανέμελος πρωθυπουργός τα παρέκαμψε όλα αυτά και αποδύθηκε χθες σε μίνι ανασχηματισμό (που δεν αφορούσε κανένα νευραλγικό υπουργείο), στο πλαίσιο της υποτιθέμενης επανεκκίνησης που εξήγγειλε λόγω του σκανδάλου με τα κορονοπάρτι. Οι Εργατικοί από την πλευρά τους καυτηρίασαν την έλλειψη… σοβαρότητας που επικρατεί και στο νεόκοπο επιτελείο συμβούλων στην Ντάουνινγκ Στριτ. Ενδεικτικά, ο νέος διευθυντής επικοινωνίας, Γκίτο Χάρι, δήλωσε «περήφανος» που μπήκε σε μια ομάδα «πραγματιστών» και «ενηλίκων», είπε δημόσια ότι ο ΜποΤζο «δεν είναι εντελώς κλόουν» και αποκάλυψε πως ο πρωθυπουργός τού σιγοτραγούδησε όλο νόημα το πασίγνωστο άσμα της Γκλόρια Γκέινορ «I will survive» - «Θα επιβιώσω»! Λέτε να το δουν κι αυτό τα μάτια μας;"
efsyn.gr,https://www.efsyn.gr/kosmos/asia/eirinikos/331340_i-diethnis-ton-koronoarniton,ΑΣΙΑ/ΕΙΡΗΝΙΚΟΣ,Η... Διεθνής των κορονοαρνητών!,2022-02-09 06:00, Κορίνα Βασιλοπούλου ,"Κομβόι φορτηγατζήδων τώρα και στη Νέα Ζηλανδία Μιμητές εκτός συνόρων έχουν βρει οι Καναδοί αντιεμβολιαστές οι οποίοι, αν και λιγότεροι σε σχέση με το προπερασμένο Σαββατοκύριακο όταν πρωτοέφτασε στην Οτάβα το λεγόμενο «κομβόι της ελευθερίας», εξακολουθούν να μπλοκάρουν τις κεντρικές αρτηρίες της καναδικής πρωτεύουσας, η οποία την Κυριακή κηρύχτηκε σε κατάσταση έκτακτης ανάγκης. Αντιεμβολιαστές και γενικά αρνητές των μέτρων κατά του κορονοϊού κινητοποιούνται με χιλιάδες φορτηγά, αυτοκίνητα και άλλα οχήματα στη Νέα Ζηλανδία και στην Αυστραλία, ενώ ανάλογες κινήσεις προετοιμάζονται και σε ορισμένες ευρωπαϊκές πόλεις. Εκατοντάδες διαδηλωτές που έφτασαν χθες στην πρωτεύουσα Ουέλινγκτον από διάφορα σημεία της Νέας Ζηλανδίας με το δικό τους «κομβόι της ελευθερίας» απέκλεισαν δρόμους έξω από το Κοινοβούλιο της χώρας με φορτηγά και τροχόσπιτα, εν αναμονή της πρώτης για φέτος ομιλίας της πρωθυπουργού Τζασίντα Αρντερν. Η πρωθυπουργός δεν συναντήθηκε με τους διαδηλωτές, ενώ αργότερα δήλωσε στους δημοσιογράφους ότι αυτοί δεν εκπροσωπούν την πλειονότητα των πολιτών. Στην ομιλία της νωρίτερα η Αρντερν προειδοποίησε τους βουλευτές ότι η πανδημία δεν θα τελειώσει με την παραλλαγή «Ομικρον» και η χώρα θα πρέπει να είναι έτοιμη για να αντιμετωπίσει νέες μεταλλάξεις. Η Νέα Ζηλανδία, η οποία μαζί με την Αυστραλία ακολούθησε πολιτική zero Covid κλείνοντας τα σύνορά της και επιβάλλοντας λοκντάουν, κατόρθωσε να έχει μόλις 53 θανάτους και 18.000 επιβεβαιωμένα κρούσματα από την αρχή της πανδημίας. Παράλληλα, όμως, η πολιτική της Αρντερν έχει προκαλέσει αντιδράσεις σε ανθρώπους που δεν μπορούν δύο χρόνια τώρα να συναντήσουν τους συγγενείς τους, καθώς και στους επιχειρηματίες από τον χώρο του τουρισμού. Παρ’ όλα αυτά, το κίνημα που αντιγράφει τους Καναδούς φορτηγατζήδες είναι μειοψηφικό, καθώς η Νέα Ζηλανδία έχει πετύχει πολύ υψηλά ποσοστά εμβολιασμού. Το ίδιο και στην Αυστραλία όπου κι εκεί έχει ξεκινήσει ένα «κομβόι προς την Καμπέρα», την πρωτεύουσα, στα πρότυπα των Καναδών. Στο αυστραλιανό κομβόι, σύμφωνα με τους New York Times, εκτός από όσους αντιτίθενται στον υποχρεωτικό εμβολιασμό, έχουν αναμειχθεί διάφορα στοιχεία με εμφανείς ακροδεξιές και «ψεκασμένες» επιρροές. Διάφοροι που δηλώνουν «κυρίαρχοι πολίτες» και άλλοι που κατηγορούν τους βουλευτές ως «παιδόφιλους» και «προδότες», απηχώντας τις ακραίες θέσεις των συνωμοσιολόγων QAnon. Παρόμοια «κομβόι της ελευθερίας» προετοιμάζονται και στην Ευρώπη, σύμφωνα τουλάχιστον με χιλιάδες χρήστες που έχουν ανταποκριθεί στο σχετικό κάλεσμα μέσω Facebook και Telegram. Το κομβόι αναμένεται να φτάσει στις 11 του μήνα στο Παρίσι και κατόπιν, στις 14, στις Βρυξέλλες. Σε αντίθεση πάντως με τον Καναδά, σε αυτά τα κομβόι τα φορτηγά δεν αναμένεται να παίξουν πρωταγωνιστικό ρόλο, σύμφωνα με τη Liberation, αλλά θα συσπειρώσουν ένα ευρύτερο φάσμα αντιεμβολιαστών και αρνητών, στα πρότυπα των διαδηλώσεων που πραγματοποιούνται συχνά στο Παρίσι και άλλες μεγάλες πόλεις της Γαλλίας. Στον Καναδά, όπου ξεκίνησε αυτή η νέα «μόδα», οδηγοί φορτηγών έκλεισαν αρκετές ώρες το βράδυ της Δευτέρας προς Τρίτη τη γέφυρα «Αμπάσαντορ» στον ποταμό Ντιτρόιτ, που αποτελεί το πιο πολυσύχναστο πέρασμα προς τις ΗΠΑ, καθώς ο πρωθυπουργός Τζάστιν Τριντό αναμενόταν στη Βουλή για να συζητήσει για την κλιμακούμενη κρίση ύστερα από πολυήμερη απουσία αφού είχε βρεθεί θετικός στον Covid-19. «Εθνική ταπείνωση» χαρακτήρισε ο Τριντό την παρούσα κατάσταση. «Μεμονωμένα άτομα προσπαθούν να παρεμποδίσουν την οικονομία μας, τη δημοκρατία μας και την καθημερινή ζωή των συμπολιτών μας. Αυτό πρέπει να σταματήσει», ανέφερε στην έκτακτη συζήτηση στη Βουλή. Δήλωσε επίσης ότι η Βασιλική Καναδική Εφιππη Αστυνομία έχει κινητοποιηθεί προκειμένου να συνδράμει την Αστυνομία της Οτάβα εφόσον παραστεί ανάγκη, ένα βήμα που μέχρι πρότινος τουλάχιστον δεν φαίνονταν έτοιμες να κάνουν οι καναδικές αρχές."
efsyn.gr,https://www.efsyn.gr/kosmos/boreia-ameriki/331122_asfalistika-metra-kata-ton-antiemboliaston-diadiloton-ston-kanada,ΒΟΡΕΙΑ ΑΜΕΡΙΚΗ,Ασφαλιστικά μέτρα κατά των αντιεμβολιαστών διαδηλωτών στον Καναδά,2022-02-07 22:53, efsyn.gr ,"Οτάβα, φορτηγά και διαδηλωτές στο κέντρο της καναδικής πρωτεύουσας Με στόχο να σταματήσει η επί 10 ημέρες κινητοποίηση των αντιεμβολιαστών διαδηλωτών στην πρωτεύουσα του Καναδά Οτάβα, η οποία έχει κηρυχθεί σε κατάσταση έκτακτης ανάγκης, καναδικό δικαστήριο ενέκρινε αίτηση ασφαλιστικών μέτρων που υπέβαλε δικηγόρος εναντίον τους. Αντιεμβολιαστές διαδηλωτές με φορτηγά αυτοκίνητα έχουν καταλάβει το κέντρο της πρωτεύουσας εδώ και 10 ημέρες, κορνάροντας συνεχώς και προκαλώντας συμφόρηση στην καναδική πρωτεύουσα, αντιδρώντας στον υποχρεωτικό εμβολιασμό των οδηγών φορτηγών που διασχίζουν τα σύνορα του Καναδά με τις ΗΠΑ και άλλα περιοριστικά μέτρα για τον έλεγχο της πανδημίας.  Ο δήμαρχος της Οτάβας, Τζιμ Γουότσον, ζήτησε από την καναδική κυβέρνηση να ορίσει έναν μεσολαβητή ο οποίος θα αναλάβει να συνομιλήσει με τους διαδηλωτές ώστε να μπει τέλος στις κινητοποιήσεις που έχουν παραλύσει την ομοσπονδιακή πρωτεύουσα εδώ και δέκα ημέρες. Την Κυριακή, ο δήμαρχος Τζιμ Γουότσον κήρυξε την πόλη σε κατάσταση έκτακτης ανάγκης, χωρίς να διευκρινίσει τι μέτρα σκοπεύει να επιβάλει. Η Ταμάρα Λιτς, εκ των διοργανωτών της κινητοποίησης, ανακοίνωσε ότι οι διαδηλωτές προσπαθούν να έρθουν σε επαφή «με όλα τα ομοσπονδιακά κόμματα ώστε να μπορέσουμε να ξεκινήσουμε συνομιλίες και να δούμε πώς θα προχωρήσουμε. Θέλουμε την άρση του υποχρεωτικού εμβολιασμού, των περιορισμών και την αποκατάσταση των δικαιωμάτων και των ελευθεριών των Καναδών», υποστηρίζοντας ότι οι αρχές προσπαθούν να καταπνίξουν το κίνημα. Η αστυνομία της Οτάβας, που έχει δεχθεί σφοδρές επικρίσεις γιατί δεν κατάφερε να εμποδίσει την κατάληψη του κέντρου της πόλης, όπου πολλά καταστήματα παραμένουν κλειστά, εμποδίζει τώρα τον ανεφοδιασμό των διαδηλωτών, κυρίως σε καύσιμα. «Όσοι επιχειρήσουν να προσφέρουν υλική βοήθεια στους διαδηλωτές κινδυνεύουν να συλληφθούν», ανακοινώθηκε Μέχρι στιγμής έχουν γίνει επτά συλλήψεις, πολλά οχήματα κατασχέθηκαν ενώ κόπηκαν και περίπου 100 κλήσεις για οδικές παραβάσεις. Κάτοικοι της Οτάβας, σε απόγνωση από το χάος που προκάλεσε το κίνημα αυτό, κατέθεσαν συλλογική αγωγή κατά των διοργανωτών, ζητώντας αποζημίωση ύψους 10 εκατομμυρίων δολαρίων Καναδά (περίπου 7 εκατ. ευρώ). Το Σαββατοκύριακο οι κινητοποιήσεις επεκτάθηκαν και σε άλλες μεγάλες πόλεις του Καναδά, όπως στο Τορόντο και το Γουίνιπεγκ.  Ο πρωθυπουργός Τζάστιν Τριντό, που έχει βρεθεί θετικός στον κορονοϊό εδώ και μία εβδομάδα, απέφυγε να σχολιάσει τις νέες διαδηλώσεις, αν και από την περασμένη Πέμπτη έχει αποκλείσει το ενδεχόμενο να καλέσει τον στρατό για να αποκαταστήσει την τάξη. Μολονότι η κινητοποίηση δεν στηρίζεται από την πλειοψηφία των Καναδών (μόνο το 32% τάσσεται υπέρ των φορτηγατζήδων, σύμφωνα με πρόσφατη δημοσκόπηση), το ποσοστό αυτό είναι πολύ υψηλότερο μεταξύ του 10% των ανεμβολίαστων πολιτών. Το Σαββατοκύριακο η αστυνομία μέτρησε περίπου 1.000 φορτηγά και 5.000 διαδηλωτές στην Οτάβα, αριθμός μειωμένος σημαντικά σε σύγκριση με την προηγούμενη εβδομάδα, όταν τα οχήματα έφταναν τις 3.000 και οι συγκεντρωμένοι γύρω στις 10-15.000. Στην οδό Μέτκαλφ, όπου βρίσκονται το Κοινοβούλιο, η Κεντρική Τράπεζα και διάφορα κυβερνητικά κτίρια, συμπεριλαμβανομένου και του γραφείου του Τριντό, μύριζε έντονα καμένο ξύλο σήμερα. Οι διαδηλωτές, πάνω στα φορτηγά, τα αυτοκίνητα και τα τρακτέρ είχαν κολλήσει πινακίδες όπου κατήγγειλαν τα πάντα, από τα εμβόλια και τα μέτρα, μέχρι τον περιβαλλοντικό φόρο άνθρακα.  Υπήρξε όμως και αντίδραση από άλλους πολίτες. Στα παράθυρα του ισογείου, σε ένα κτίριο διαμερισμάτων σε απόσταση μερικών τετραγώνων, κάποιοι είχαν τοποθετήσει μικρές πινακίδες με τις φράσεις: «Γυρίστε σπίτι, ηλίθιοι» και «Τα εμβόλια σώζουν ζωές». "
efsyn.gr,https://www.efsyn.gr/stiles/meteoros/330875_dorean-mathimata-kommotikis-se-ethnosotires,ΜΕΤΕΩΡΟΣ,Δωρεάν μαθήματα κομμωτικής σε εθνοσωτήρες,2022-02-06 11:20, Δημήτρης Νανούρης ,"Με το τουλούμι το ’ριχνε προχτές που κατέβηκα στο κέντρο για χασομέρι. Καθώς δεν υπήρχε υπόστεγο ή στοά σε κοντινή ακτίνα, μπήκα στην πρώτη διαθέσιμη πόρτα, την οποία φύλακας άγγελος, ονόματι Νώε, έσπειρε στο διάβα μου. Επεσα πάνω σε κουρείο, απ’ τα ντιζαϊνάτα που ξεφυτρώνουν εσχάτως αμφοτέρωθεν της Κολοκοτρώνη, σαν ξεμαλλιασμένα μανιτάρια. Μιας κι μπόρα με είχε ήδη λουσμένο αρκούντως, είπα να εκμεταλλευτώ την περίσταση και να σουλουπώσω την γκλάβα μου, τουλάχιστον απέξω, αφού εργώδεις προσπάθειες δεκαετιών να καλλωπιστεί κάπως κι απ’ τη μέσα πλευρά αποβαίνουν απελπιστικά άκαρπες. Παντελώς ανυποψίαστος ο νεαρός κομμωτής, σπουδαγμένος εις Παρισίους, αν πιστεύαμε τα επιδεικτικά κορνιζαρισμένα πτυχία του στα ντουβάρια, πρότεινε διάφορα τρέντι κουρέματα, δείχνοντάς μου σελίδες περιοδικών με απίθανους τυπάκους, οίτινες είχαν προ ολίγου υποστεί πολλαπλά ηλεκτροσόκ, και μάλιστα σε υπερτριπλάσιες τιμές από τους συναδέλφους του των συνοικιών που με περιποιούνται συνήθως. Μου δημιουργήθηκε η βάσιμη εντύπωση πως, έπειτα από την τόσο γκροτέσκα αφαίρεση των τσουλουφιών, για να ’ρθω στα ίσα μου, θα ’πρεπε να ξεριζώσω ολόκληρο το κεφάλι. Η βροχή είχε κοπάσει ευτυχώς και τον άφησα να κουρεύεται μονάχος του, εξακολουθώντας την άσκοπη, πλην απολαυστική περιπλάνησή μου. Ανάλογα συμπλέγματα αναπτύσσουν ορισμένοι ευαισθητοποιημένοι συμπολίτες, βλέποντας συνεργεία των δήμων, ανεβασμένα σε καλαθοφόρους γερανούς, να κόβουν ατίθασα κλαδιά αιωνόβιων δέντρων. Δεν παίρνουν τοις μετρητοίς τις διαβεβαιώσεις των γεωπόνων υπηρεσίας πως εκτελούνται εργασίες κλαδέματος, οι οποίες αναζωογονούν τα φυτά. Στέκονται μπάστακες από κάτω, φωτογραφίζουν επισταμένως την όλη διαδικασία και, αν θεωρήσουν ότι οι ξεπουπουλιασμένοι ευκάλυπτοι και οι νεραντζιές καταστρέφονται, αναρτούν τις εικόνες στο διαδίκτυο και καλούν σε μικρής κλίμακας δυναμικές συγκεντρώσεις, με τη συνδρομή των οποίων αποτρέπονται τα χειρότερα. Μπορούν να υπερβάλλουν ενίοτε, κάτι που ωστόσο δεν δικαιολογεί τη σπουδή συγκεκριμένων δημάρχων να αποδώσουν ακέραια την ευθύνη, υποδεικνύοντας τους εν λόγω περιβαλλοντιστές ως βασικούς υπαίτιους για τις πολυήμερες διακοπές ρεύματος ανά το Λεκανοπέδιο, εξαιτίας της πτώσης πανύψηλων δέντρων εν μέσω χιονιά. «Η περιοχή μας διαθέτει άφθονους “αρνητές κλαδέματος” και ιδού τώρα τα ολέθρια αποτελέσματα», στρεψοδικούσε στα κανάλια τοπικός άρχων των νοτίων προαστίων, επιχειρώντας να ταυτίσει τους οικολόγους με τους πάσης φύσεως αντιεμβολιαστές. Ζαβολιάρηδες, ζηλότυποι, πονηροί πολιτευτές, που ζαλικώνονται αζύγιαστους ζουρνάδες και ζαρωμένα νταούλια, παίζοντας το ζαβό «ζαβαρακατρανέμια» της ανυπαρξίας τους, ως πένθιμο και διόλου ηρωικό εμβατήριο στο φρεσκοσκαμμένο μνήμα της αλήστου κοινής λογικής. Μου θυμίζουν τους γιαλαντζί διαξιφισμούς των μονομάχων του ημετέρου Κοινοβουλίου. Και οι τρεις τους διαχειρίστηκαν θεομηνίες με πανομοιότυπο καταστροφικό τρόπο. Εδώ μας πνίγουν, θα πείτε, σε μια κουταλιά νερό, τα κάνουν μαντάρα στα εύκολα, ακραία φαινόμενα περιμέναμε να αντιμετωπίσουν; Αναπόθετα μπάζα μπαζώνουν με «τσίγκο» τα νώτα τους, προσβλέποντας στη μεγάλη μπάζα. Εως τότε, κατηγορούν αλλήλους σε κάθε ευκαιρία, εμφανίζοντας οι μεν το άσπρο μαύρο, οι δε το μαύρο άσπρο κι όλοι τους παριστάνουν τις πάλλευκες περιστερές. Δεν παλεύονται. Τους συνιστώ να επισκεφθούν το μοδάτο κουρείο του κέντρου. Απ’ ό,τι πληροφορήθηκα, διαθέτει στην πίσω αθέατη αίθουσα Ινδιάνο μετρ, όστις μετέρχεται πατροπαράδοτη μέθοδο της φυλής του: για να διατηρηθεί η κουπ, εκτελεί ανεπαίσθητες, αναίμακτες επεμβάσεις στο σκαλπ. Να πιάσει τόπο κι η σφαλιάρα στον σβέρκο μετά το κούρεμα."
efsyn.gr,https://www.efsyn.gr/politiki/antipoliteysi/330577_syriza-kai-mera25-zitoyn-na-ereynithei-diasyndesi-tis-dolofonias-toy,ΑΝΤΙΠΟΛΙΤΕΥΣΗ,ΣΥΡΙΖΑ και ΜέΡΑ25 ζητούν να ερευνηθεί διασύνδεση της δολοφονίας του Άλκη με την ακροδεξιά,2022-02-03 20:08, efsyn.gr ,"Σοβαρές υπόνοιες ότι ο 23χρονος που εμπλέκεται στη δολοφονία του 19χρονου Άλκη στη Θεσσαλονίκη εκφράζονται από πολλές πλευρές. Οι εκπρόσωποι Τύπου του ΣΥΡΙΖΑ-Προοδευτική Συμμαχία και του ΜέΡΑ25, αφήνοντας σαφείς αιχμές προς τη Νέα Δημοκρατία ότι πολλές φορές «έκλεινε το μάτι» σε ακροδεξιούς και φασιστικούς θύλακες, καλούν την ΕΛ.ΑΣ. να διερευνήσει εις βάθος την υπόθεση. Κατά την ενημέρωση των πολιτικών συντακτών, ο Γιάννης Οικονόμου αρχικά περιορίστηκε σε μια χλιαρή δήλωση, στην οποία χαρακτήρισε το γεγονός «θλιβερό που μας έχει συγκλονίσει όλους» και πρόσθεσε ότι το περιστατικό «υπογραμμίζει το χρέος μας να συνεχίσουμε την προσπάθεια αντιμετώπισης της βίας στο χώρο του αθλητισμού, αλλά και της στενής παρακολούθησης και αντιμετώπισης της νεανικής παραβατικότητας». Ωστόσο, έπειτα από ερώτηση δημοσιογράφου, «για το αν βλέπει η κυβέρνηση κάποιες διασυνδέσεις αυτών των ατόμων που συμμετείχαν σε αυτήν την άγρια επίθεση και με άλλα γεγονότα. Για παράδειγμα, με τα άγρια επεισόδια που είχαμε στα ΕΠΑΛ, όπως θυμόμαστε, πριν από κάποιος μήνες ή με ομάδες αντιεμβολιαστών, οι οποίες έχουν προχωρήσει και σε προπηλακισμούς», ο κυβερνητικός εκπρόσωπος δήλωσε: «Η Ελληνική Αστυνομία θα διερευνήσει την υπόθεση σε όλο της το βάθος. Θα αναζητήσει συνδέσεις σαν κι αυτές που περιγράψατε και την εμπλοκή και άλλων ανθρώπων στο συγκεκριμένο περιστατικό, με την ίδια ταχύτητα και αποτελεσματικότητα που έφτασε στη σύλληψη και οδήγησε στη Δικαιοσύνη τον βασικό ύποπτο αυτού του εγκλήματος». Σκληρό ήταν το σχόλιο του εκπροσώπου Τύπου του ΣΥΡΙΖΑ-ΠΣ, Νάσου Ηλιόπουλου, ο οποίος με ανάρτησή του στα μέσα κοινωνικής δικτύωσης τόνισε: «Αν ο κ. Οικονόμου θέλει να ερευνήσει ενδεχόμενη σύνδεση του κατηγορούμενου ως δολοφόνου του 19χρονου Άλκη με την ακροδεξιά, ας ανατρέξει σε φασιστικούς θύλακες ιδιαίτερα δραστήριους στα συλλαλητήρια κατά της “προδοτικής” Συμφωνίας των Πρεσπών, σε αντιεμβολιαστές και “τάγματα εφόδου”, που με τη σιωπή τους ή την ανοχή τους καλύπτουν στελέχη της Νέας Δημοκρατίας στη Βόρεια Ελλάδα». Και πρόσθεσε: «Το ποιος έχει ενθαρρύνει στη Θεσσαλονίκη κηρύγματα μίσους, που κάθε φορά παίρνουν διαφορετική μορφή, όπως ρατσιστικής ή οπαδικής βίας, είναι γνωστό σε όλους».  «Οι αποκαλύψεις για την εμπλοκή των δραστών στη Θεσσαλονίκη, που επιτέθηκαν σε παρέα φιλάθλων με την τραγική κατάληξη της δολοφονίας του 19χρονου Άλκη, με ακροδεξιές οργανώσεις και φασιστικά τάγματα εφόδου, πρέπει να διερευνηθούν διεξοδικά και να ξεριζωθούν οι θύλακες τέτοιων ομάδων», σημειώνει από την πλευρά του ο εκπρόσωπος Τύπου του ΜέΡΑ25, Μιχάλης Κριθαρίδης. Και προσθέτει: «Δεν αρκούν οι υποκριτικές αναφορές του κυβερνητικού εκπροσώπου, μιας κυβέρνησης που τακτικά χαϊδεύει τα αυτιά σε τέτοιες “λογικές”, πρακτικές και οργανώσεις και που με τις πολιτικές της όχι απλώς δεν αντιμάχεται την ακροδεξιά, αλλά την προωθεί αφού πρώτα την έχει εγκολπώσει κιόλας στα κυβερνητικά της έδρανα. Τα φαινόμενα αυτά στη Θεσσαλονίκη είναι ιδιαίτερα ανησυχητικά, ειδικά αν λάβουμε υπόψη μας και την εικόνα που υπήρχε πριν από λίγο καιρό, με επιθέσεις νεοναζιστικών στοιχείων σε σχολεία, μαθητές και φοιτητές, με την ανοχή κιόλας ορισμένων από κάποιες διευθύνσεις σχολείων στη Δυτική Θεσσαλονίκη». Καταλήγει δε: «Καλούμε την κυβέρνηση να πάψει να παίζει με τη φωτιά και να επωάζει το αυγό του φιδιού, κλείνοντας το μάτι σε ακροατήρια που θεωρεί προνομιακά, γιατί η κοινωνία δεν θα επιτρέψει σε κανένα φασιστικό μόρφωμα, καμία νεοναζιστική ομάδα ή οργάνωση, να ξανασηκώσει κεφάλι και να ξαναβγάλει στους δρόμους τα τάγματα εφόδου της»."
efsyn.gr,https://www.efsyn.gr/kosmos/boreia-ameriki/330528_antiemboliastes-me-fortiga-anatarassoyn-ton-kanada,ΒΟΡΕΙΑ ΑΜΕΡΙΚΗ,Αντιεμβολιαστές με φορτηγά αναταράσσουν τον Καναδά,2022-02-03 06:00, Κορίνα Βασιλοπούλου ,"«Ο Καναδάς μάς έδωσε την ευγένεια, την ανεκτικότητα, το πουτίν (είδος φαγητού με βάση την πατάτα) και το χόκεϊ κι εμείς του το ανταποδίδουμε εξάγοντας αυτό το απαίσιο κίνημα ψευδο-υγειονομικής ελευθερίας με διασυνδέσεις με τον ακροδεξιό εξτρεμισμό που προκάλεσε την αναίτια απώλεια τόσων ζωών στην Αμερική και ίσως κάνει τώρα το ίδιο κι εκεί. Ζητούμε συγγνώμη». Το μήνυμα αυτό το ανάρτησε στο τουίτερ ο Πίτερ Χότεζ, καθηγητής λοιμωξιολογίας στο Κολέγιο Baylor του Τέξας, ο οποίος, όπως και αρκετοί άλλοι, κάνει παραλληλισμούς ανάμεσα στους αρνητές των εμβολίων και όλων των μέτρων προστασίας κατά της Covid-19 στις ΗΠΑ και στην πρωτοφανή διαμαρτυρία Καναδών αντιεμβολιαστών που έχουν σταθμεύσει εδώ και έξι μέρες στην πρωτεύουσα Οτάβα. Αν κι έχουν αποχωρήσει πολλοί από τους οδηγούς φορτηγών και άλλους διαδηλωτές που συμμετείχαν στο επονομαζόμενο «κομβόι της ελευθερίας», ένας σκληρός πυρήνας παραμένει στο κέντρο της πόλης προκαλώντας προβλήματα στις μετακινήσεις και φόβο για σοβαρότερα επεισόδια. Οι άμαθοι σε τέτοια σκηνικά Καναδοί σοκαρίστηκαν όταν είδαν κάποιους διαδηλωτές να βεβηλώνουν μνημεία και να κρατούν σημαίες με σβάστικες και άλλα ναζιστικά σύμβολα. Αυτό που ξεκίνησε ως αντίδραση στην απόφαση της κυβέρνησης Τριντό να εφαρμόσει τον υποχρεωτικό εμβολιασμό στους οδηγούς φορτηγών που μετακινούνται στα σύνορα ΗΠΑ-Καναδά -έναν κλάδο που τα μέλη του είναι εμβολιασμένα σε ποσοστό άνω του 85%- ενώθηκε με ένα ευρύτερο κομμάτι αρνητών. Σήμερα οι διαδηλωτές διαμηνύουν ότι δεν θα μετακινηθούν αν η κυβέρνηση δεν άρει όλα τα ισχύοντα μέτρα για τον κορονοϊό. Ο πρωθυπουργός Τζάστιν Τριντό, ο οποίος βρέθηκε πριν από λίγες μέρες κι αυτός θετικός στον Covid-19 μετά τα δύο του παιδιά, επανέλαβε ότι πρόκειται για «περιθωριακή μειοψηφία» και υπεραμύνθηκε της υγειονομικής πολιτικής του χάρη στην οποία ο Καναδάς εμφανίζει ένα από τα υψηλότερα ποσοστά εμβολιασμών στον κόσμο. Είναι άξιο απορίας πάντως πώς αυτοί οι περιθωριακοί τύποι που διοργάνωσαν το «κομβόι της ελευθερίας», ανάμεσά τους μια γνωστή φιγούρα της λευκής Ακροδεξιάς, συγκέντρωσαν εκατομμύρια δολάρια μέσα σε λίγες μόλις μέρες. Επίσης, κέρδισαν τη συμπάθεια του Ντόναλντ Τραμπ και του γιου του, που τους αποκάλεσαν «μαχητές της ελευθερίας», κι ενός άλλου αλλοπρόσαλλου μεγιστάνα με «ψεκασμένες» ιδέες όπως ο Ελον Μασκ. Γεγονός πάντως είναι ότι ακόμα και στους συντηρητικούς πολιτικούς κύκλους, οι τραμπικές ιδέες δεν φαίνονται να έχουν τύχη. Για παράδειγμα, ο αρχηγός του Συντηρητικού Κόμματος Εριν Ο’Τουλ, ο οποίος εθεάθη μαζί με τους ακραίους διαδηλωτές στην Οτάβα, έχασε τη θέση του. Στην εσωκομματική ψηφοφορία για παροχή ψήφου εμπιστοσύνης, οι συντηρητικοί βουλευτές αποφάσισαν να διώξουν τον Ο’Τουλ από την ηγεσία. Η ψηφοφορία ήταν προγραμματισμένη από καιρό, λόγω της πρόσφατης εκλογικής ήττας και άλλων ζητημάτων."
efsyn.gr,https://www.efsyn.gr/ellada/ekpaideysi/329980_fiasko-me-ekpaideytiko-binteo-gia-agennito-paidi,ΕΚΠΑΙΔΕΥΣΗ,Φιάσκο με «εκπαιδευτικό» βίντεο για το... αγέννητο παιδί,2022-01-31 12:51, Εύα Παπαδοπούλου ,"Tο έντυπο «Προγεννητική Αγωγή για υγιή παιδιά & ειρηνική κοινωνία: Η αγωγή του παιδιού αρχίζει από τη σύλληψη» με τη στήριξη του ΥΠΑΙΘ και της Ε.Ε. Στα σκοταδιστικής έμπνευσης βίντεο της Ελληνικής Εταιρείας Προγεννητικής Αγωγής, που τα ενέκρινε το υπουργείο Παιδείας για να αποτελέσουν εκπαιδευτικό υλικό σε Γυμνάσια της χώρας και τα ανακάλεσε στη συνέχεια, μετά την έντονη κατακραυγή στα μέσα κοινωνικής δικτύωσης, η γυναίκα παρουσιάζεται πανάξια μόνο για παιδομηχανή, ως μέσο για να φέρει στον κόσμο απογόνους, κατά προτίμηση αρτιμελείς, υγιείς και στρέιτ. Στο σχεδόν τρίωρο οπτικοακουστικό υλικό με τίτλο «Προγεννητική Αγωγή, προετοιμασία για τη γονεϊκότητα. Σεξουαλικότητα - Γονιμότητα - Γονεϊκότητα, μια αδιαχώριστη ενότητα» προβάλλονται ψευδοεπιστημονικές θεωρίες κατά της αυτοδιάθεσης του σώματος των γυναικών. Με έγκριση του Ινστιτούτου Εκπαιδευτικής Πολιτικής (ΙΕΠ) και την υπογραφή του γ.γ. του ΥΠΑΙΘ, Αλέξανδρου Κόπτση, όπως αποκάλυψε το TVXS, το υπουργείο Παιδείας συμπεριέλαβε την προβολή των βίντεο ως δράση «Αγωγής Υγείας» στα Γυμνάσια της χώρας. Εκεί βλέπουμε τη Μαλαματένια Ρούλια, ιδιοκτήτρια κέντρου ξένων γλωσσών, και τον Γιώργο Χρούσο, καθηγητή και πρώην πρόεδρο του τμήματος Παιδιατρικής στην Ιατρική Σχολή του ΕΚΠΑ, ενώ κεντρική φιγούρα είναι η ιδρύτρια της Εταιρείας, Ιωάννα Μαρή, επίτιμη σύμβουλος Επικρατείας, που υπηρέτησε στο ΣτΕ από το 1969. Το περιεχόμενο των βίντεο αντικατοπτρίζει λίγο-πολύ όλη τη θεωρία της συγκεκριμένης εταιρείας, όπως φαίνεται στα βιβλία και τα έντυπα που εκδίδει και στην ιστοσελίδα της: Η σύλληψη ξεκινά από τη στιγμή που η γυναίκα αποφασίζει να κάνει ένα παιδί. Οταν εγκυμονεί «δεν πρέπει να κάνει παρέα με ελαττωματικούς» και, αλίμονο, «όσο φέρει το παιδί στο παλάτι της μήτρας της, να το σκέπτεται», μας ενημερώνουν, αφού εκτός από το αίμα της περνάει στο έμβρυο τις σκέψεις της. Οι παραπάνω είναι μόνο κάποιες από τις αντιλήψεις που προβάλλει η Ελληνική Εταιρεία Προγεννητικής Αγωγής, παραθέτοντας δήθεν επιστήμονες και γκουρού αντιεμβολιαστές. Το υπουργείο ενέκρινε την προβολή των βίντεο και τη διανομή φυλλαδίων της Εταιρείας στις 19 Νοεμβρίου 2021. Η ίδια, μάλιστα, η κ. Μαρή, σε συνέντευξή της στην ιστοσελίδα με θέματα μητρότητας mothersblog.gr στα τέλη Ιανουαρίου χαιρέτιζε την απόφαση του υπουργείου, καλούσε τους διευθυντές των σχολείων να το προωθήσουν στους μαθητές και εμφανιζόταν εξαιρετικά αισιόδοξη: «Είναι αναγκαίο να διδάξουμε, να πληροφορήσουμε τους νέους από την αρχή πριν γίνει το κακό εξ ίσου στη σχολική και πανεπιστημιακή παιδεία, όσο και στους χώρους της Υγείας. Κι αν τους πληροφορήσουμε με 2-3-4 μαθήματα, τι σπουδαίο όφελος η κοινωνία μας θα έχει… πόσα εγκλήματα, βιαιότητα, ασθένειες σοβαρές, ανηθικότητα, ανεντιμότητα, ανοησία θα αποφευχθούν… Πόσες δαπάνες θα εξοικονομηθούν… Τι πολιτισμός, Επιστήμη, Τέχνη, Ευημερία, Ευτυχία θα δημιουργηθούν μακροχρονίως, σε μια, δυο γενεές! [...] Και πόσο εύκολη και αδάπανη είναι αυτή η ενημέρωση των νέων!». Αυτή η «εύκολη και αδάπανη», κατά την κ. Μαρή, ενημέρωση των νέων χρειάστηκε λιγότερο από ένα 24ωρο για να γίνει περίγελως στα μέσα κοινωνικής δικτύωσης και, τελικά, να ανακληθεί κακήν κακώς. Το ΥΠΑΙΘ αναγκάστηκε να ανακαλέσει την έγκριση του προγράμματος το Σάββατο, διά του προέδρου του ΙΕΠ, Γιάννη Αντωνίου, ο οποίος σχολίαζε πως «η έγκριση τέτοιων προγραμμάτων δεν σημαίνει και υιοθέτηση απόψεων» και πως η πολιτική ηγεσία του υπουργείου «δεν μπορεί να ελέγχει κάθε εκπαιδευτικό υλικό, καθώς η έγκριση δίνεται από το ΙΕΠ». Είχε προηγηθεί ανακοίνωση της ΟΛΜΕ που πρώτη ζητούσε την απόσυρση της «αναχρονιστικής και αντιεπιστημονικής» εγκυκλίου και τόνισε την πλήρη άγνοια και αδιαφορία του ΙΕΠ για παιδαγωγικά ζητήματα: «Είναι θλιβερό, την εποχή που καταγράφονται συνεχώς γυναικοκτονίες, βιασμοί και κακοποιήσεις, το ΥΠΑΙΘ, μέσω του ΙΕΠ, να προωθεί απόψεις που δηλητηριάζουν τα παιδιά μας και καταπατούν ανθρώπινα δικαιώματα». Με την απόσυρση του προγράμματος, ο πρόεδρος του ΣΥΡΙΖΑ-Π.Σ. Αλέξης Τσίπρας προχώρησε σε ανάρτηση στα μέσα κοινωνικής δικτύωσης: «Αλλο ένα σκοταδιστικό, αντιεπιστημονικό, προσβλητικό για τα δικαιώματα των γυναικών πρόγραμμα της κυβέρνησης Μητσοτάκη αποσύρεται άρον άρον χάρη στην αντίδραση κοινωνίας των πολιτών & μέσων κοινωνικής δικτύωσης». Την ανάκληση σχολίασε και η τομεάρχης Παιδείας του ΚΙΝ.ΑΛΛ., Χαρά Κεφαλίδου, τονίζοντας πως «τα αντανακλαστικά της κοινωνίας αναγκάζουν την υπουργό Παιδείας σε ανώμαλη προσγείωση και αναδίπλωση», ενώ και ο γραμματέας του ΜέΡΑ25 Γιάνης Βαρουφάκης ανέφερε πως η κ. Κεραμέως «καταφέρνει να αναδεικνύει τη ροπή της προς τα χειρότερα ιδεολογικά κατάλοιπα της πατριαρχίας». Το βράδυ της ίδιας ημέρας, η υπουργός Παιδείας Νίκη Κεραμέως ενημέρωνε με ανακοίνωσή της ότι η ανάκληση του προγράμματος έγινε «με δική της παρέμβαση» και έριχνε το μπαλάκι στον ΣΥΡΙΖΑ: «Από ό,τι φαίνεται η συγκεκριμένη Μη Κερδοσκοπική αυτή Εταιρεία έχει μακρά ιστορία με το Ελληνικό Δημόσιο. Και θα την διερευνήσουμε. Αυτό όμως που πρέπει επίσης να διερευνηθεί είναι γιατί ο ΣΥΡΙΖΑ που σήμερα καταγγέλλει το πρόγραμμα της εταιρείας αυτής, επί της διακυβέρνησής του τη χρηματοδοτούσε με ποσά άνω των 100.000 ευρώ...». Το επιχείρημα αντέκρουσε χθες ο πρώην υπουργός Οικονομικών Ευκλείδης Τσακαλώτος, επισημαίνοντας ότι πρόκειται για χρηματοδότηση του 2013: «Η κ. Κεραμέως επικαλέστηκε μια διαπιστωτική διοικητική πράξη που επιβεβαιώνει ότι το πρόγραμμα υλοποιήθηκε σύμφωνα με την ισχύουσα νομοθεσία και ""κλείνει"" διαχειριστικά. Ενώ η ""Απόφαση Ενταξης"", δηλαδή η απόφαση να πάρει ο συγκεκριμένος φορέας χρήματα για τη συγκεκριμένη παρέμβαση είναι του 2013. Για την ακρίβεια, το πρόγραμμα είχε ενταχθεί στο ΕΣΠΑ αρκετά χρόνια νωρίτερα, στα πλαίσια προγράμματος Κοινωφελούς Εργασίας που χρηματοδοτούσε το ΕΣΠΑ 2007-2013 για την απασχόληση. Η ύπαρξη της πράξης αποδεικνύει τους δεσμούς της Εταιρείας με το πολιτικό προσωπικό της Νέας Δημοκρατίας». Πώς φτάσαμε εν έτει 2022 να βαφτιστεί από το ΥΠΑΙΘ «εκπαιδευτικό υλικό» βίντεο με άκρως ψευδοεπιστημονικό, σεξιστικό και ομοφοβικό περιεχόμενο; Η Εταιρεία που προβάλλεται ως μη κερδοσκοπικός φορέας ιδρύεται το 1989 για «την ενημέρωση και ευαισθητοποίηση των νέων και της κοινωνίας γενικά, για την ανάγκη να εξασφαλίζονται ήδη από τις ρίζες της ζωής ευνοϊκές συνθήκες για τη διάπλαση υγιών και σωστών απογόνων». Το 1991 συνιδρύει τον Παγκόσμιο Οργανισμό Προγεννητικής Αγωγής (ΟΜΑΕP) με έδρα τη Γαλλία, στον οποίο διατέλεσε πρόεδρος η κ. Μαρή επί σχεδόν μία δεκαετία. Σήμερα στον οργανισμό δικτυώνονται σωματεία απ’ όλο τον κόσμο τα οποία ασπάζονται παρόμοιες αναχρονιστικές αντιλήψεις: από το Καμερούν μέχρι την Κύπρο και την Ισπανία, από τη Βουλγαρία μέχρι τον Καναδά. Από το 1996 η Εταιρεία συγκαταλέγεται στον κατάλογο των αιρέσεων της Εκκλησίας της Ελλάδος. Ομως η κ. Μαρή φαίνεται να έχει συνεργαστεί στο παρελθόν με την Ιερά Μονή Κουτλουμουσίου του Αγίου Ορους, η οποία εκδίδει κάθε χρόνο λεύκωμα πολιτισμού. Στο λεύκωμα που εξέδωσε το 1997, με τίτλο «η Ελληνίδα Ευρώπη», η ίδια υπογράφει κεφάλαιο με τίτλο «Η ελληνική μέριμνα για ευγονία ανά τους αιώνες». Σύμφωνα με την Εταιρεία, η «εκπαίδευσή» της σε υποψήφιους γονείς εκτυλίσσεται εδώ και δεκαετίες με την αρωγή του κράτους: σε συνεργασία με τα υπουργεία Εσωτερικών, Παιδείας, Υγείας και Εργασίας. Μάλιστα, το 2009 συμμετέχει στο ευρωπαϊκό πρόγραμμα διά βίου μάθησης «Grundtvig», για την επιμόρφωση-ενημέρωση εργαζομένων σε επιχειρήσεις. Το 2011, στο πλαίσιο του ίδιου προγράμματος, εκδίδει το έντυπο «Η Προγεννητική Αγωγή για υγιή παιδιά & ειρηνική κοινωνία: Η αγωγή του παιδιού αρχίζει από τη σύλληψη» για να διανεμηθεί σε σχολεία, πανεπιστήμια, μαιευτήρια, δήμους και επιχειρήσεις. Μάλιστα, έντυπα της Εταιρείας για την ευγονία και την προγεννητική είχαν πάρει το πράσινο φως ήδη το 2008 από το ΥΠΑΙΘ, με σκοπό, όπως αναφέρεται σε εγκύκλιο, να διανεμηθούν σε σχολικές βιβλιοθήκες και ληξιαρχεία. Μια αναζήτηση στη Διαύγεια φτάνει για να αποδειχτεί η κρατική στήριξη στην Εταιρεία, ενώ μέσω του προγράμματος ΕΣΠΑ 2007-2013 έχει λάβει διόλου ευκαταφρόνητα ποσά. Το 2012 το υπουργείο Εργασίας ενέκρινε 107.971,88 ευρώ για τη «δημιουργία θέσεων απασχόλησης μέσω προγραμμάτων κοινωφελούς χαρακτήρα στην Περιφέρεια Αττικής» στον Πειραιά, όπου η εταιρεία φαίνεται να διατηρούσε παράρτημα. Εναν χρόνο αργότερα, εγκρίνεται πρόγραμμα ΕΣΠΑ με θέμα «Υγεία, Πρόληψη για τη Γέννηση Υγιών Παιδιών – με τη Δημιουργία Προσωπικού, που θα παρέχει Συμβουλευτική ζευγαριών και υποψηφίων γονέων» που υλοποιήθηκε στον Δήμο Γλυφάδας, ύψους 49.078 ευρώ, συγχρηματοδοτούμενο από την ΕΚΤ. Δικτυωμένη και με πανεπιστημιακά ιδρύματα, η Εταιρεία έχει συμμετάσχει στη διοργάνωση εκδηλώσεων και συμποσίων, όπως το 2019 οπότε και συμμετείχε σε διεπιστημονικό Συμπόσιο του Πανεπιστημίου Πατρών, ενώ το 2020 συμπεριλαμβάνεται ως πιθανός φορέας χρηματοδότησης σε πρόγραμμα ΕΣΠΑ του Πανεπιστημίου Δυτικής Αττικής, με προϋπολογισμό 310.000 ευρώ.  "
efsyn.gr,https://www.efsyn.gr/kosmos/boreia-ameriki/330007_anemboliastoi-fortigatzides-anastatonoyn-ton-kanada,ΒΟΡΕΙΑ ΑΜΕΡΙΚΗ,Ανεμβολίαστοι φορτηγατζήδες αναστατώνουν τον Καναδά,2022-01-31 06:00, Κορίνα Βασιλοπούλου ,"Μπορεί ο Καναδάς να συγκαταλέγεται στις χώρες με τα υψηλότερα ποσοστά εμβολιαστικής κάλυψης στον κόσμο, όπου το 79% του πληθυσμού έχει εμβολιαστεί πλήρως, το 85% έχει κάνει τουλάχιστον τη μία δόση, ενώ το 39,5% έχει κάνει και την ενισχυτική, φαίνεται όμως ότι η μικρή μειοψηφία που αντιστέκεται καταφέρνει να κάνει μεγαλύτερο θόρυβο από αυτόν που αναλογεί στο μέγεθός της. Αυτή η μειοψηφία των αντιεμβολιαστών έκανε αισθητή την παρουσία της στην Οτάβα το Σαββατοκύριακο όπου αρκετές χιλιάδες διαδήλωσαν κατά του υποχρεωτικού εμβολιασμού και όλων των μέτρων κατά της πανδημίας συνοδεία φορτηγών και άλλων οχημάτων, μπλοκάροντας τις κεντρικές αρτηρίες της καναδικής πρωτεύουσας. Η διαμαρτυρία ξεκίνησε από τον κλάδο των οδηγών φορτηγών οι οποίοι αντιστέκονται στην πρόσφατη οδηγία που απαιτεί πιστοποιητικό εμβολιασμού για όσους διασχίζουν τα σύνορα ΗΠΑ-Καναδά. Αν και σύμφωνα με την Ενωση Φορτηγών Καναδά, το 85-90% των οδηγών που εκτελούν το συγκεκριμένο δρομολόγιο έχει εμβολιαστεί. Αυτοί ξεκίνησαν προ ημερών με ένα «κομβόι ελευθερίας», όπως το ονόμασαν, το οποίο κατέληξε στην Οτάβα και στην πορεία συνενώθηκε με πάσης φύσεως αντιεμβολιαστές. Ανάμεσά τους και διάφορα ακροδεξιά στοιχεία με σημαίες με σβάστικες και άλλα ναζιστικά σύμβολα που κατά τα άλλα διαδήλωναν κατά του «φασισμού» της υποχρεωτικότητας. Σύμφωνα με ορισμένα σενάρια που ούτε διαψεύδονατι ούτε επιβεβαιώνονται από την κυβέρνηση, ο πρωθυπουργός Τζάστιν Τριντό φυγαδεύτηκε σε άγνωστη τοποθεσία από τον «φόβο» των διαδηλωτών. Πάντως, βρίσκεται εδώ και αρκετές μέρες σε αυτοαπομόνωση και τηλεργάζεται καθώς ένα από τα παιδιά του έχει νοσήσει με Covid. Πολλά αρνητικά σχόλια εισέπραξε ο αρχηγός του Συντηρητικού Κόμματος του Καναδά, Εριν Ο’Τουλ, ο οποίος συναντήθηκε με τους διαδηλωτές και προσέφερε σε αρκετούς καφέ. Από την άλλη πλευρά των συνόρων, ο τέως πρόεδρος των ΗΠΑ Ντόναλντ Τραμπ εξέφρασε (αλίμονο!) την υποστήριξή του στους Καναδούς οδηγούς. Ο δε «εξαφανισμένος» Τριντό δήλωσε ότι οι Καναδοί δεν εκπροσωπούνται από αυτή «τη φασαριόζικη, μικρή, αλλά πολύ ηχηρή μειοψηφία Καναδών που βάλλουν κατά της επιστήμης, της κυβέρνησης, της κοινωνίας και των οδηγιών για τη δημόσια υγεία»."
efsyn.gr,https://www.efsyn.gr/ellada/astynomiko/329833_bandalisan-grafeio-paidiatroy-poy-metehei-se-spot-gia-emboliasmo-ton,ΑΣΤΥΝΟΜΙΚΟ,Βανδάλισαν το γραφείο παιδιάτρου που μετέχει σε σποτ για εμβολιασμό των παιδιών,2022-01-29 16:15, efsyn.gr ,"Επίθεση στο γραφείο της δέχθηκε η παιδίατρος Ζωή Σάκκου εξαιτίας της συμμετοχής της στο διαφημιστικό σποτ υπέρ του εμβολιασμού των παιδιών. Σύμφωνα με όσα είπε στην ΕΡΤ, είχε προηγηθεί μια περίοδος με υβριστικά μηνύματα και απειλές. Όπως έγινε γνωστό, οι άγνωστοι, που εκτιμάται ότι πρόκειται για φανατικούς αντιεμβολιαστές ή αρνητές του κορονοϊού,  έφτασαν μέχρι την είσοδο του ιατρείου της παιδιάτρου στο Λουτράκι και έγραψαν με σπρέι «Πόσα πήρες».  Η παιδίατρος σε ανάρτηση της ξεκαθαρίζει ότι η συμμετοχή της στην καμπάνια ήταν εθελοντική και έγινε αφιλοκερδώς. Στην ανάρτηση της έγραψε: «Για την άνανδρη επίθεση(συνθήματα) με σπρέι στην εξώπορτα του ιατρείου μου από μια μερίδα θερμοκέφαλων και κουτών συμπολιτών (επιεικείς χαρακτηρισμοί), θα ήθελα να ενημερώσω για το αυτονόητο, ότι η συμμετοχή μου στην καμπάνια του εμβολιασμού ήταν εθελοντική και έγινε ΑΦΙΛΟΚΕΡΔΩΣ μετά από πρόσκληση της επιστημονικής επιτροπής. Μου είναι αδιανόητο πως κάποιοι τόσο κακόβουλα και με ευκολία συκοφαντούν, την στιγμή που κάθε μέρα έχουμε περίπου 100 θανάτους συνανθρώπων μας από covid-19. Οι περισσότεροι, αν όχι όλοι οι παιδίατροι της χώρας μας, ενισχύουν τον εμβολιασμό καθώς και η παγκόσμια επιστημονική κοινότητα. Ελπίζω ο Θεός να τους δώσει φώτιση μιας και έχουν κλειστά τα μάτια και τα αφτιά στην επιστήμη»."
efsyn.gr,https://www.efsyn.gr/kosmos/329511_ta-tria-senaria-ypohreotikotitas-kai-oi-antidraseis,ΚΟΣΜΟΣ,Τα τρία σενάρια υποχρεωτικότητας και οι αντιδράσεις,2022-01-27 06:00, Βίκυ Καπετανοπούλου ,"Καθυστερημένα σε σχέση με άλλες χώρες της Ευρώπης, το πανδημικό κύμα της παραλλαγής Ομικρον τώρα δείχνει τα δόντια του στη Γερμανία, φέρνοντας χθες ρεκόρ 164.000 καταγεγραμμένων κρουσμάτων και 166 θανάτους. Παράλληλα, μέσα σε κλοιό διαδηλώσεων από αντιεμβολιαστές (μικρότερες των αναμενόμενων), άνοιξε χθες η δύσκολη και χρονοβόρα συζήτηση στο κοινοβούλιο για την επίμαχη νομοθέτηση του υποχρεωτικού εμβολιασμού. Διάσταση απόψεων εκφράζεται ακόμα εντός του κυβερνητικού συνασπισμού Σοσιαλδημοκρατών (SPD), Πρασίνων και Ελεύθερων Δημοκρατών (FDP), που δέχεται επικρίσεις από τη δεξιά αντιπολίτευση επειδή δεν κατεβάζει δικό του νομοσχέδιο αλλά ενθαρρύνει ομάδες βουλευτών να διαβουλευθούν και να καταλήξουν σε διακομματικές νομοθετικές προτάσεις, επί των οποίων θα κληθούν να ψηφίσουν κατά συνείδηση οι βουλευτές της συμπολίτευσης. Η ίδια τακτική έχει χρησιμοποιηθεί και παλαιότερα για τη ρύθμιση περίπλοκων ζητημάτων ιατρικής και βιοηθικής, π.χ. για τους κανόνες δωρεάς οργάνων. Προς το παρόν έχουν αναδυθεί τρία ενδεχόμενα. Πρώτον: καθολική υποχρεωτικότητα για όλους άνω των 18 ετών, στα χνάρια της Αυστρίας - πρόταση βασισμένη στο μοντέλο που έχει εισηγηθεί ο υπουργός Υγείας και λοιμωξιολόγος, Καρλ Λάουτερμπαχ, με την έγκριση της πλειοψηφίας του Συμβουλίου Ηθικής της Γερμανίας (του σώματος ειδικών που συμβουλεύει το κοινοβούλιο για τέτοια θέματα). Δεύτερον: υποχρεωτικότητα για τους 50χρονους και άνω, στο πρότυπο της Ιταλίας - πρόταση που στηρίζουν η μειοψηφία των μελών του Συμβουλίου Ηθικής, συμπολιτευόμενοι βουλευτές του FDP και αντιπολιτευόμενοι βουλευτές των Χριστιανοδημοκρατών (CDU). Τρίτον, σταδιακή εισαγωγή υποχρεωτικότητας, όπως προτείνουν μέλη του FDP - π.χ. αρχικά υποχρεωτική ενημέρωση για τον εμβολιασμό από γιατρό κι αν αυτή δεν πείσει αρκετούς ανεμβολίαστους, τότε υποχρεωτικότητα για τους 50χρονους και άνω. Δεν έχει αποσαφηνιστεί πότε θα γίνει η ψηφοφορία στη Βουλή, όλα δείχνουν όμως ότι θα έχει μπει για τα καλά η άνοιξη προτού τεθεί σε εφαρμογή ο -όποιος- υποχρεωτικός εμβολιασμός, αν τελικά τα πράγματα φτάσουν εκεί. Υπάρχουν εξάλλου φωνές που λένε ότι μέχρι τότε θα έχει περάσει το κύμα της Ομικρον, με τον Λάουτερμπαχ να απαντά πως ο υποχρεωτικός εμβολιασμός είναι έτσι κι αλλιώς καίριος στο πλαίσιο προετοιμασίας της χώρας για το επόμενο κύμα το φθινόπωρο. Από τον Μάρτιο άλλωστε τίθεται σε εφαρμογή ο -ήδη ψηφισμένος στη Βουλή- υποχρεωτικός εμβολιασμός των εργαζόμενων σε νοσοκομεία και γηροκομεία. Αγκάθι παραμένει το πώς θα ελέγχεται η συμμόρφωση με το μέτρο, αφού δεν υπάρχει μέχρι στιγμής πανεθνικό μητρώο εμβολιασμένων. Μολονότι και ο καγκελάριος Ολαφ Σολτς απέρριπτε τον υποχρεωτικό εμβολιασμό όταν ήταν μέλος της προηγούμενης κυβέρνησης υπό την Ανγκελα Μέρκελ, τόσο το σχετικά χαμηλό ποσοστό εμβολιαστικής κάλυψης στη Γερμανία (με πλήρως εμβολιασμένο περίπου το 74% του πληθυσμού), όσο και η μεταστροφή της κοινής γνώμης έπαιξαν αποφασιστικό ρόλο στο να αλλάξει ριζικά άποψη. Σύμφωνα με πρόσφατη δημοσκόπηση του YouGov για λογαριασμό του γερμανικού πρακτορείου ειδήσεων (DPA), σχεδόν 60% των ερωτηθέντων τάσσεται υπέρ του μέτρου και 32% κατά."
efsyn.gr,https://www.efsyn.gr/ellada/koinonia/328977_oi-thanatoi-sto-agio-oros-eferan-kritiki-stin-politiki-dioikisi,ΚΟΙΝΩΝΙΑ,Οι θάνατοι στο Αγιο Ορος έφεραν κριτική στην πολιτική διοίκηση,2022-01-24 12:08, Απόστολος Λυκεσάς ,"«Είναι κάποιοι φανατικοί που φαίνονται, υπάρχουν κι όσοι κρύβονται πίσω από αυτούς που φαίνονται και τους χρησιμοποιούν. Τώρα βέβαια μετά τόσους θανάτους μαζεμένους στη Μονή Φιλοθέου τηρούν σιγήν ιχθύος» λένε Αγιορείτες μοναχοί στην «Εφ.Συν.» περιγράφοντας το κλίμα στο Ορος και ασκώντας κριτική στον διοικητή Αθανάσιο Μαρτίνο. Οπως διερωτώνται, «δηλαδή αν κάτι τέτοιο συνέβαινε σε μια περιφέρεια της χώρας ο περιφερειάρχης δεν θα έκανε τίποτα;». Η σύγκρουση έφτασε μέχρι και σε καταγγελίες ανθρώπων που σχετίζονται με το Ορος και κατονομάζουν αντιεμβολιαστές. Οι πέντε απανωτοί θάνατοι σε είκοσι μέρες στη Μονή Φιλοθέου –λέγεται ότι άλλοι 6-7 νοσούν βαριά– έχουν πάντως συνταράξει την κοινότητα, πολύ περισσότερο που η συγκεκριμένη μονή είναι από τα προπύργια των αντιεμβολιαστών και μέχρι πριν από λίγες μέρες απαγόρευε ακόμη και την είσοδο σε επισκέπτες που φορούσαν μάσκα. Τα απανωτά κρούσματα ήρθαν μάλιστα αμέσως μετά από δηλώσεις του κ. Μαρτίνου που προσπαθώντας να τηρήσει ισορροπίες δήλωνε ότι το Αγιο Ορος «είναι απολύτως ασφαλές στους προσκυνητές. Δεν υπάρχει διασπορά του ιού. Οι μοναχοί και οι πολίτες, εργαζόμενοι και δημόσιοι υπάλληλοι είναι είτε εμβολιασμένοι, είτε έχουν νοσήσει στο παρελθόν». Σημείωνε ότι «συγκεκριμένα, 50% των μοναχών έχουν νοσήσει και 30% είναι εμβολιασμένοι. Το 100% των υπηρετούντων σε σώματα ασφαλείας και πολιτικής προστασίας είναι εμβολιασμένοι. Συνεπώς έχομε στο Αγιον Ορος μια σχετική ανοσία και τα χειρότερα έχουν περάσει. Ολοι οι εισερχόμενοι προσκυνητές και μοναχοί υπόκεινται σε έλεγχο rapid test στις πύλες εισόδου της Ουρανούπολης και Ιερισσού από τον Δεκέμβριο του 2020. Το Κέντρο Υγείας επιλαμβάνεται άμεσα όποιων κρουσμάτων και έχει εποπτεία της διαχείρισης της πανδημίας με αρωγό την πολιτική διοίκηση». Σφοδρή επίθεση στη διοίκηση για την κατάσταση στο Ορος εξαπολύει ο διδάκτορας της Θεολογικής Σχολής του ΑΠΘ και άμισθος σύμβουλος της Διακοινοβουλευτικής Συνέλευσης Ορθοδοξίας, Κώστας Μυγδάλης, ο οποίος τις τελευταίες μέρες έχει κάνει σειρά παρεμβάσεων με αποκορύφωμα την εμφάνισή του στη δημοτική τηλεόραση Θεσσαλονίκης (TV100). Εκεί δήλωσε: «Η πολιτική διοίκηση υπολείπεται στο έργο της. Δεν έχει καταστήσει σαφές ότι στο Αγιον Ορος υπάρχει αντιεμβολιαστικό κίνημα. [...] Με κέντρο κάποια σπίτια, κάποιες καλύβες και πάνω απ’ όλα την άθλια κατάσταση της Μονής Εσφιγμένου, η οποία εδώ και 50 χρόνια είναι υπό κατάληψη. Αυτοί οι τύποι κυκλοφορούν παντού και τρομοκρατούν τους υπόλοιπους». Κάνοντας μάλιστα ένα βήμα μπροστά κατονόμασε αντιεμβολιαστή, όχι όποιον κι όποιον, αλλά τον πρωτεπιστάτη της Αθωνικής Πολιτείας. «Δεν γίνεται ο πρωτεπιστάτης να μην είναι εμβολιασμένος και να είναι αντιεμβολιαστής. Υπάρχουν και συμβολισμοί. Πάνε πρωθυπουργοί, πάνε υπουργοί, προσωπικότητες στο Ορος». Μοναχοί όμως που θα ήθελαν μια πιο αποφασιστική δράση σημειώνουν πως «αντιλαμβανόμαστε πως ο διοικητής είναι μεταξύ σφύρας και άκμονος, είναι λεπτή η θέση του, έχει κάνει προσπάθειες και δουλειά για τα εμβόλια και τα τεστ, έχει διαθέσει και δικά του χρήματα και είναι σωστό ότι στις εισόδους του Ορους ισχύουν τα μέτρα, οι υπάλληλοι είναι εμβολιασμένοι, αλλά τι τα θες, μπαίνουν οι επισκέπτες από ασφαλή δίοδο για να πάνε σε μονές που οι αντιεμβολιαστές κυριαρχούν». Οπως σημειώνουν χαρακτηριστικά «δυστυχώς είμαστε στο σημείο να διαψεύδει τον διοικητή η πραγματικότητα». Το Ορος μοιάζει διχασμένο. Οι Μονές Βατοπεδίου, Μεγίστης Λαύρας και Ξηροποτάμου είναι κλειστές και δεν δέχονται επισκέπτες. Αντιθέτως στην Κωνσταμονίτου και την Καρακάλλου δεν λαμβάνουν κανένα μέτρο, όπως και στη Φιλοθέου μέχρι πρότινος. Αλλες όπως η Γρηγορίου είναι σε ιδιότυπο διχασμό απόψεων και στάσεων. Πλήρως εμβολιασμένοι είναι οι μοναχοί στη Σιμωνόπετρα, την Ξενοφώντος, την Παντοκράτορος, την Ιβήρων και στη νόμιμη διοίκηση της Εσφιγμένου."
efsyn.gr,https://www.efsyn.gr/kosmos/eyropi/328132_stadiaka-ypohreotika-ta-embolia-stin-aystria,ΕΥΡΩΠΗ,Σταδιακά υποχρεωτικά τα εμβόλια στην Αυστρία,2022-01-18 06:00, Κορίνα Βασιλοπούλου ,"H Αυστρία προχωρά στην πράξη, η Γαλλία τον εφαρμόζει διά της πλαγίας οδού και η Γερμανία το συζητά σοβαρά. Ο λόγος, για τον υποχρεωτικό εμβολιασμό τον οποίο ορισμένες χώρες κρίνουν απαραίτητο προκειμένου να πείσουν τους αρνητικούς ή απρόθυμους πολίτες τους να εμβολιαστούν προκειμένου να μετριαστεί η πανδημία και να μην επιβαρύνεται το σύστημα υγείας. Προς το παρόν, όμως, η Αυστρία είναι η πρώτη ευρωπαϊκή χώρα που υιοθετεί ένα τόσο δραστικό μέτρο για τον γενικό πληθυσμό. Οπως επίσης ήταν και η μόνη χώρα, μαζί με την Ολλανδία, που πριν από τις γιορτές των Χριστουγέννων προχώρησε σε καθολικό λοκντάουν μπροστά στην ανησυχητική αύξηση κρουσμάτων, θανάτων και νοσηλειών. Την Κυριακή, ο νέος καγκελάριος της χώρας Καρλ Νεχάμερ επανέλαβε αυτό που ήταν ήδη γνωστό: από την 1η Φεβρουαρίου θα αρχίσει να εφαρμόζεται σταδιακά το μέτρο του υποχρεωτικού εμβολιασμού για τους άνω των 18, από το οποίο θα εξαιρούνται οι έγκυες και όσοι δεν μπορούν να εμβολιαστούν λόγω προβλημάτων υγείας. Από τον Δεκέμβριο, όταν η κυβέρνηση αποφάσισε να προβεί σε αυτό το βήμα, έχουν ανάψει πολλές συζητήσεις σχετικά με τη συνταγματικότητά του, ενώ οι αντιεμβολιαστές δίνουν συχνά το «παρών» στους δρόμους, συνήθως υπό την καθοδήγηση του ακροδεξιού Κόμματος της Ελευθερίας, τρίτης πολιτικής δύναμης στη χώρα. Η τελευταία φορά ήταν το Σάββατο, όπου περίπου 27.000 άτομα διαδήλωσαν στη Βιέννη εναντίον των μέτρων κατά του κορονοϊού. Οπως εξήγησε ο Αυστριακός καγκελάριος, ο οποίος μολύνθηκε κι αυτός πολύ πρόσφατα από τον ιό, ύστερα από μια αρχική περίοδο εφαρμογής του μέτρου για ενάμιση μήνα περίπου, από τα μέσα Μαρτίου και μετά θα αρχίσει να «πίπτει ράβδος». Σε εκείνη τη δεύτερη βάση οι ανεμβολίαστοι θα δέχονται υπενθύμιση και στην τρίτη φάση θα καλούνται να παραστούν στο ραντεβού του εμβολιασμού τους. Διαφορετικά, θα τους επιβάλλονται πρόστιμα από 600 ώς 3.600 ευρώ. «Στην καλύτερη περίπτωση δεν θα χρειαστούμε αυτή την τρίτη φάση«, σχολίασε ο καγκελάριος, ελπίζοντας ότι ώς τότε θα έχει αυξηθεί σημαντικά το ποσοστό των εμβολιασμένων Αυστριακών, το οποίο ανέρχεται σήμερα στο 71%. Παραδέχτηκε ότι το θέμα της υποχρεωτικότητας είναι «άκρως ευαίσθητο» αν και, όπως είπε, είχε εξεταστεί πολύ προσεκτικά πριν από τη λήψη της τελικής απόφασης, ενώ πρόσθεσε ότι «δεν πρόκειται για πόλεμο μεταξύ εμβολιασμένων και ανεμβολίαστων». Στη Γαλλία, η κυβέρνηση ετοιμάζεται «να τσαντίσει τους ανεμβολίαστους», όπως είπε σε πρόσφατη συνέντευξή του ο πρόεδρος Εμανουέλ Μακρόν, προκαλώντας ιδιαίτερα αρνητικές εντυπώσεις. Υστερα από δύο εβδομάδες καθυστερήσεων, τροποποιήσεων και έντονων αντιπαραθέσεων, το Κοινοβούλιο υιοθέτησε το βράδυ της Κυριακής το νομοσχέδιο για το εμβολιαστικό πάσο με 215 ψήφους υπέρ, 58 κατά και 7 αποχές. H εφαρμογή του όμως αναμένεται να ξεκινήσει προς το τέλος της εβδομάδας, αφού πρώτα εξεταστούν οι ενστάσεις που υπέβαλαν στο Συνταγματικό Δικαστήριο βουλευτές, κυρίως από τα κόμματα της Αριστεράς, αλλά και από τη Δεξιά. Καλώς εχόντων, πολύ σύντομα, για όλους τους Γάλλους άνω των 16 ετών θα απαιτείται η επίδειξη του πιστοποιητικού εμβολιασμού για την πρόσβαση σε ψυχαγωγικές δραστηριότητες, εστιατόρια, μπαρ, εκθέσεις, μουσεία και αστικά ή υπεραστικά μέσα μαζικής μεταφοράς. Η δυνατότητα εισόδου σε αυτούς τους χώρους με την επίδειξη αρνητικού διαγνωστικού τεστ δεν θα ισχύει πια παρά μόνο για την πρόσβαση σε δομές και υπηρεσίες υγείας. Το ισχύον υγειονομικό πάσο που περιλαμβάνει και τα διαγνωστικά τεστ θα αφορά στο εξής μόνο τους εφήβους 12-15 ετών. Mέχρι στιγμής, το 79,1% των Γάλλων έχει κάνει τουλάχιστον τη μία δόση του εμβολίου, ενώ πλήρως εμβολιασμένο είναι το 77,2%. Φαίνεται πως δεν είναι αρκετό μπροστά στην επέλαση της Ομικρον, καθώς σημειώνονται καθημερινά 300.000 κρούσματα κατά μέσο όρο την τελευταία εβδομάδα. Χθες ανακοινώθηκε ότι ξαναγίνεται υποχρεωτική η χρήση της μάσκας σε πολυσύχναστους εξωτερικούς χώρους στην περιφέρεια του Παρισιού. Οσο για τα σχολεία, συνεχίζουν τη διά ζώσης λειτουργία τους με αμφιλεγόμενα υγειονομικά πρωτόκολλα «τσαντίζοντας» γονείς και εκπαιδευτικούς, οι οποίοι μετά την πετυχημένη πανεθνική απεργία της περασμένης Πέμπτης ανακοίνωσαν και νέα για τις 27 του μήνα. Οχι το αν, αλλά το πότε ακριβώς, συζητά η Γερμανία σχετικά με τον υποχρεωτικό εμβολιασμό. Ανοιχτά υπέρ για όλους τους άνω των 18 τάχθηκε εκ νέου ο σοσιαλδημοκράτης υπουργός Υγείας Καρλ Λάουτερμπαχ σε πρόσφατη συνέντευξη Τύπου, αν και διευκρίνισε ότι θα περιμένει τη σχετική συζήτηση στο ομοσπονδιακό Κοινοβούλιο. Εκανε λόγο για «σοβαρό εμβολιαστικό κενό», καθώς και για υψηλό ποσοστό ανεμβολίαστων στην τρίτη ηλικία. Σημείωσε ότι τα μέτρα περιορισμού της πανδημίας αποδίδουν, δεν υπάρχει ωστόσο κανένας λόγος χαλάρωσής τους ή λήξης συναγερμού. Χθες, ο Γερμανός υπουργός Υγείας απευθύνθηκε στους εφήβους παροτρύνοντάς τους να εμβολιαστούν και επισήμανε σε όλους τους πολίτες να μην παίρνουν ελαφριά την Ομικρον."
efsyn.gr,https://www.efsyn.gr/kosmos/eyropi/327289_antiemboliastes-epiheirisan-na-mpoyn-sto-koinoboylio-sti-boylgaria,ΕΥΡΩΠΗ,Αντιεμβολιαστές επιχείρησαν να μπουν στο κοινοβούλιο στη Βουλγαρία,2022-01-12 21:16, efsyn.gr ,"Σοβαρά επεισόδια ξέσπασαν σήμερα στο κέντρο της Σόφιας, όταν διαδηλωτές που αντιτίθενται στους περιορισμούς για την COVID-19 στη Βουλγαρία συγκρούστηκαν με την αστυνομία καθώς προσπαθούσαν να εισβάλουν στο Κοινοβούλιο. Η ισχυρή αστυνομική παρουσία εμπόδισε τους διαδηλωτές να εισέλθουν στο κτίριο και κάποιοι συνελήφθησαν. Αρκετοί άνθρωποι, μεταξύ των οποίων και αστυνομικοί, τραυματίστηκαν κατά τη διάρκεια των συγκρούσεων. Τελικά, οι διαδηλωτές απωθήθηκαν και η αστυνομία απέκλεισε το κτίριο. Η βία ξέσπασε σε συγκέντρωση διαμαρτυρίας κατά της υποχρεωτικής χρήσης της  μάσκας αλλά και για τα εμβόλια που οργανώθηκε από μια εθνικιστική ομάδα που αντιτίθεται σθεναρά στα μέτρα της βουλγαρικής κυβέρνησης για την πανδημία. Τα πνεύματα οξύνθηκαν περίπου μία ώρα αφότου 3.000 άνθρωποι συγκεντρώθηκαν έξω από το κοινοβούλιο. Αίτημά τους ήταν να καταργηθεί το υποχρεωτικό υγειονομικό πιστοποιητικό που, όπως υποστηρίζουν, καταπατά τα δικαιώματά τους και εμμέσως εξαναγκάζει τους πολίτες να εμβολιαστούν. Οι συγκεντρωμένοι, πολλοί εκ των οποίων έφτασαν με λεωφορεία στο κέντρο της πόλης, έσπασαν τον αστυνομικό κλοιό γύρω από το κοινοβούλιο και έφτασαν στην κεντρική πύλη του κτιρίου. Δεν μπήκαν μέσα αλλά ζήτησαν να βγουν έξω οι βουλευτές και να ακούσουν τα αιτήματά τους.  Κρατώντας βουλγαρικές σημαίες και λάβαρα του υπερεθνικιστικού κόμματος Αναγέννηση, που οργάνωσε τη συγκέντρωση, οι διαδηλωτές φώναζαν «Ελευθερία» και «Μαφία» και κατήγγειλαν όλα τα μέτρα που έχουν ληφθεί για την αντιμετώπιση της πανδημίας. «Στόχος της διαμαρτυρίας είναι η άρση των περιοριστικών μέτρων και ιδιαίτερα, πρώτα απ' όλα, του αντισυνταγματικού πράσινου πιστοποιητικού», δήλωσε ο Κωσταντίν Κοσταντίνοφ, αρχηγός του κόμματος Αναγέννηση, πριν από τη διαμαρτυρία. Η εθνικιστική ομάδα, η οποία κατέχει 13 έδρες στην αίθουσα των 240 εδρών του Κοινοβουλίου, έχει κερδίσει την υποστήριξη μεταξύ όσων εναντιώνονται στα περιοριστικά μέτρα. Ο πρωθυπουργός Κίριλ Πέτκοφ, ο οποίος ανέλαβε καθήκοντα τον περασμένο μήνα και δεσμεύτηκε να δώσει ώθηση στον εμβολιασμό, είπε στη δημόσια τηλεόραση BTV ότι λυπάται που δεν μπορούσε να συναντηθεί με τους διαδηλωτές αλλά είναι έτοιμος να το πράξει την Παρασκευή, όταν λήξει η καραντίνα στην οποία έχει τεθεί.  Οι Βούλγαροι πρέπει να φορούν μάσκες σε κλειστούς χώρους και στα μέσα μεταφοράς και να επιδεικνύουν ένα υγειονομικό πιστοποιητικό (το λαμβάνουν όσοι έχουν εμβολιαστεί, αναρρώσει ή έχουν αρνητικό τεστ) για να μπουν σε εστιατόρια, καφετέριες, εμπορικά κέντρα και γυμναστήρια."
efsyn.gr,https://www.efsyn.gr/ellada/ygeia/326877_ayxisi-kroysmaton-kai-piesi-sta-nosokomeia-blepoyn-oi-epistimones,ΥΓΕΙΑ,Αύξηση κρουσμάτων και πίεση στα νοσοκομεία βλέπουν οι επιστήμονες,2022-01-10 11:48, efsyn.gr ,"Σημαντική είναι πλέον η επίπτωση της παραλλαγής «Ο» στο σύστημα υγείας αλλά και στους συνολικούς αριθμούς των κρουσμάτων, σύμφωνα με τους καθηγητές Νίκο Τζανάκη και Ιωάννη Κιουμής, που προέβλεψαν αύξηση των κρουσμάτων πλέον και λόγω του ανοίγματος των σχολείων. Από την πλευρά της, η Αθηνά Λινού χαρακτήρισε τεράστιο λάθος το πρωτόκολλο του 50%+1, προβλέποντας τεράστια διασπορά του ιού. Επίσης, η Ματίνα Παγώνη επισήμανε ότι θα φανούν περισσότερα κρούσματα λόγω των περισσότερων τεστ. Μιλώντας στον ΣΚΑΪ, ο καθηγητής Πνευμονολογίας Νίκος Τζανάκης, επισήμανε ότι μπορεί να κυριαρχεί σταδιακά η «Ο», ωστόσο και η παραλλαγή Δέλτα είναι εδώ, δίνοντας 4.000-5.000 κρούσματα καθημερινά. «Είναι μια κρίσιμη μάζα κρουσμάτων καθώς θα δώσουν πίεση στις μονάδες, κλινικές και στους θανάτους και από κοντά έρχεται η Όμικρον», τόνισε ο καθηγητής. Σύμφωνα με τον Νίκο Τζανάκη, τουλάχιστον ένα 10% των κρουσμάτων είναι Δέλτα και μπορεί να είναι και 15%. Εξήγησε επίσης ότι η κορύφωση χωρίς την πλήρη ενσωμάτωση των γιορτών αλλά και χωρίς την ενσωμάτωση του ανοίγματος των σχολείων θα είναι γύρω στις 20 με 25 του μήνα. Σύμφωνα με τον καθηγητή Πνευμονολογίας, αναμένεται να υπάρξει άνοδος των κρουσμάτων αυτή την εβδομάδα και θα δούμε παρόμοια εικόνα με την περασμένη, λίγο πιο αυξημένη. «Οι κινητοί μέσοι όροι των κρουσμάτων θα είναι 42.000-52.000», είπε επισημαίνοντας ότι σε σχέση με την προηγούμενη εβδομάδα που ξεκίνησε η πανδημική έξαρση έχουμε 11.000 κρούσματα κατά μέσο όρο την περασμένη εβδομάδα παραπάνω. Φωτογραφία Αρχείου Ο Νίκος Τζανάκης ανέφερε επίσης ότι με βάση τα στοιχεία του ΕΟΔΥ το 50% των νοσηλειών στο λεκανοπέδιο είναι Όμικρον, ενώ στην Κρήτη το αντίστοιχο ποσοστό είναι 25%. Τόνισε επίσης πως πρέπει να έχει βαριά εικόνα για να μπεις στο νοσοκομείο- δεν είναι απλή η απόφαση της εισαγωγής. «Είναι νοσηλείες, όχι όμως διασωληνώσεις» σημείωσε. Σύμφωνα με τον καθηγητή, «έχουμε μια εικόνα που οδηγείται σε μια πρώιμη κορύφωση εκτός εάν τα σχολεία μας χαλάσουν τη δουλειά». Στην ίδια εκπομπή, ο καθηγητής Πνευμονολογίας Ιωάννης Κιουμής εκτίμησε ότι θα έχουμε αύξηση των κρουσμάτων λόγω των σχολείων, με δεδομένο ότι σήμερα περίπου 15.000 κρούσματα εντοπίστηκαν από τα τεστ. «Από εκεί και πέρα θα φανεί εάν το άνοιγμα θα επιδεινώσει τους δείκτες», είπε.  Επισήμανε δε ότι υπάρχει πίεση στα νοσοκομεία στη Βόρεια Ελλάδα γιατί οι κοινες κλίνες έχουν καταληφθεί από ασθενείς Covid-19, με Όμικρον και Δέλτα. Επισήμανε δε ότι στις ΜΕΘ βρίσκονται κυρίως ασθενείς με Δέλτα.  Τη μη ενίσχυση της Παιδείας εν μέσω πανδημίας αλλά και το υγειονομικό πρωτόκολλο, που προβλέπει ότι ένα σχολικό τμήμα θα κλείνει όταν νοσήσουν από Covid-19 το 50%+1 των μαθητών μιας τάξης χαρακτήρισε τρομερό λάθος η καθηγήτρια Επιδημιολογίας Αθηνά Λινού.  Μιλώντας στον ραδιοφωνικό σταθμό «105,5 Στο Κόκκινο», χαρακτήρισε την κατάσταση αυτή «εκρηκτικό μείγμα» τονίζοντας ότι έπρεπε με το άνοιγμα των σχολείων να έχει εξασφαλιστεί η δυνατότητα τηλεκπαίδευσης στα τμήματα που θα πρέπει να κλείσουν και στα σχολεία που θα αντιμετωπίσουν άμεσα μεγάλα προβλήματα στελέχωσης, το επόμενο διάστημα.  «Είναι τόσο διαδεδομένη η νόσος που πολλοί θα νοσήσουν και οι ελλείψεις που θα προκληθούν σε εκπαιδευτικό προσωπικό θα είναι μεγαλύτερες από αυτές που ήδη υπάρχουν», επισήμανε. Φωτογραφία Αρχείου Είναι «τρομερό λάθος» εξήγησε να χρησιμοποιηθεί συνδιδασκαλία για να αντιμετωπιστούν κενά διδακτικού προσωπικού λόγω νόσησης με covid-19, όπως είναι λάθος και το ό,τι διατηρείται η λογική του 50% + 1. «Το ποσοστό είναι πολύ υψηλό και θα προκαλέσει τεράστια διασπορά, πρέπει να διορθωθεί άμεσα», αν και εκτίμησε ότι θα διορθωθεί «εκ των πραγμάτων, με τη νόσηση πάρα πολλών ανθρώπων». Όσον αφορά τον τρόπο με τον οποίο η Ελλάδα χρησιμοποιεί τα self test, σύμφωνα με την Αθηνά Λινού είναι μέθοδος «δευτερογενούς πρόληψης» με διαλογή θετικών-αρνητικών χωρίς απόλυτη ακρίβεια (υπάρχουν πολλά ψευδώς αρνητικά και ψευδώς θετικά), με αποτέλεσμα να «αφήνει κάποιο κενό».  «Δεν αρκεί η εκ των υστέρων διάγνωση και η απομόνωση των θετικών, καθώς με τον τρόπο που γίνονται στους μαθητές, ένα 24ωρο πριν μπουν στο τμήμα, μπορεί να διαφεύγουν αρκετά κρούσματα», είπε η καθηγήτρια Επιδημιολογίας, που τάχθηκε υπέρ της διενέργειάς τους στο σχολείο πριν το πρώτο μάθημα, με τους μαθητές που εντοπίζονται θετικοί να απομονώνονται και να καλούνται οι γονείς τους να τους πάρουν, ώστε να μην μπουν καθόλου στην αίθουσα. Σύμφωνα με την Αθηνά Λινού, αυτό που ενδιαφέρει είναι η πρωτογενής πρόληψη και αυτό για πάρα πολλά παιδιά δεν είναι εφικτό.  Αυτό οφείλεται στο γεγονός ότι ο εμβολιασμός δεν είναι διαθέσιμος για τα παιδιά στα νηπιαγωγεία και δεν έχει επεκταθεί σε σημαντικά ποσοστά στα Δημοτικά (5-11 ετών), ενώ και στα Γυμνάσια και Λύκεια δεν είναι σε επακρή ποσοστά.  Μάλιστα, πρότεινε: Ενώ τόνισε πως θα έπρεπε να έχει υπάρξει ήδη μέριμνα για επιπλέον δαπάνες θέρμανσης και για μεγαλύτερα διαλείμματα στα σχολεία, ώστε να αερίζονται συνεχώς οι χώροι των σχολείων, όπως κάνουν χώρες με βαρύτερο χειμώνα από την Ελλάδα.  Όσον αφορά όσα ακούγονται περί «ηπιότερης» νόσησης με την Όμικρον, εξήγησε είπε τα μικρότερα ποσοστά βαρέως νοσούντων αντισταθμίζονται από τα πολλαπλάσια κρούσματα, όταν κοιτάει κανείς τις εισαγωγές σε νοσοκομεία και ΜΕΘ σε χώρες που αντιμετωπίζουν νέα έξαρση.  Και τόνισε ότι στις τρεις πολιτείες των ΗΠΑ όπου έχει προηγηθεί έκρηξη της Όμικρον, αυξάνονται οι διασωληνωμένοι και οι θάνατοι, πλησιάζουν τις προηγούμενες κρίσεις, της Δέλτα. Το σύστημα θα συνεχίσει να επιβαρύνεται και κάποιοι θα το πληρώσουν ακριβά, όπως είπε χαρακτηριστικά. Για μια ακόμη ανηφόρα λόγω της «Ο» μίλησε από την πλευρά της η πρόεδρος της ΕΙΝΑΠ, Ματίνα Παγώνη, που τόνισε ότι μέσα στο Σαββατοκύριακο, κατά την εφημερία της, έγιναν 59 νέες εισαγωγές από τις οποίες οι περισσότερες ήταν με Όμικρον. Από αυτές τις εισαγωγές οι περισσότεροι ασθενείς ήταν ανεμβολίαστοι ή με μια δόση εμβολίου, επομένως αν κάποιος δεν έχει εμβολιαστεί νοσεί βαριά και με την Όμικρον. Μιλώντας στον ΣΚΑΪ, είπε ότι οι ΜΕΘ έχουν σταθεροποιηθεί και είναι κυρίως περιστατικά Δέλτα, ενώ έχει σημειωθεί πάνω από 45% αύξηση των νοσηλευομένων στις απλές κλίνες covid, ενώ εκτίμησε ότι θα έχουμε κορύφωση των κρουσμάτων στις 20 Ιανουαρίου. Εκτίμησε πάντως ότι «σωστά ανοίγουν τα σχολεία και είναι πιο αυστηροί οι κανόνες», ενώ θα φανούν περισσότερα κρούσματα λόγω των περισσότερων τεστ. Όσον αφορά τους εμβολιασμούς υγειονομικών και το ενδεχόμενο απόλυσης των ανεμβολίαστων, είπε ότι είναι πολύ λίγοι όσοι έχουν μείνει ανεμβολίαστοι και τόνισε ότι «οι περισσότεροι δεν είναι αντιεμβολιαστές, φοβούνται γιατί έχουν κάποια νοσήματα». Και τόνισε ότι δεν συμφωνεί «με την απόλυση όλων των ανεμβολίαστων υγειονομικών. Τους παρακαλάω να πάνε να εμβολιαστούν και να γυρίσουν στις δουλειές τους. Ας μην εντείνουμε καταστάσεις», ανέφερε. Τέλος, για τους 60 ετών και άνω τόνισε ότι πρέπει να πάνε να εμβολιαστούν για να επιβιώσουν. «Αυτοί οι άνθρωποι φτάνουν στις ΜΕΘ. Ειδικά αυτοί που έχουν υποκείμενα νοσήματα διασωληνώνονται. Δεν θέλω να πεθαίνει κόσμος κάθε μέρα»."
efsyn.gr,https://www.efsyn.gr/kosmos/eyropi/326582_euractiv-elliniko-mpahalo-me-ta-pcr-ti-ishyei-stin-ypoloipi-eyropi,ΕΥΡΩΠΗ,Euractiv: Το ελληνικό μπάχαλο με τα PCR - Τι ισχύει στην υπόλοιπη Ευρώπη,2022-01-07 16:57, efsyn.gr ,"Εκτενές ρεπορτάζ για τις πιέσεις που δέχεται η ελληνική κυβέρνηση για να προχωρήσει σε συνταγογράφηση των ακριβών PCR φιλοξενεί η ιστοσελίδα Euractiv. Το ευρωπαϊκό μέσο παρουσιάζει στοιχεία για το καθεστώς που επικρατεί σε άλλες χώρες της ηπείρου και σχολιάζει ότι οι τιμές των μοριακών τεστ στην Ελλάδα έχουν ανέβει στα ύψη, αναγκάζοντας την κυβέρνηση να επιβάλει πλαφόν στας 47 ευρώ, αλλά όχι να προχωρήσει σε μέτρα για δωρεάν διάθεσή τους.  Κυβερνητικές πηγές απάντησαν στο euractiv με το γνωστό μοτίβο του Μαξίμου ότι υπάρχουν δομές στις οποίες πραγματοποιούνται δωρεάν rapid και PCR, με την ιστοσελίδα να σχολιάζει ότι είναι περιορισμένες και πως η ταλαιπωρία για τους πολίτες είναι μεγάλη, ενώ στις ουρές αυξάνεται ο κίνδυνος μόλυνσης. Παράλληλα, πηγή ανέφερε στο euractiv ότι τα νοσοκομεία προτιμούν να κρατούν τα PCR μόνο για εκείνους που κινδυνεύουν να νοσηλευτούν από κορονοϊό. Η ιστοσελίδα συμπεραίνει ότι όλοι οι Έλληνες πολίτες πηγαίνουν σε ιδιωτικά κέντρα και πληρώνουν τα PCR κάτι που φέρνει μεγάλη οικονομική επιβάρυνση.  Το euractiv, παρουσιάζει και συγκεκριμένα στοιχεία για τις πρακτικές που ακολουθούνται σε άλλες ευρωπαϊκές χώρας, διαπιστώνοντας ότι οι πολίτες έχουν τη δυνατότητα να πραγματοποιήσουν PCR τεστ δωρεάν."
efsyn.gr,https://www.efsyn.gr/kosmos/eyropi/326504_ypohreotikos-emboliasmos-gia-toys-ano-ton-50-eton,ΕΥΡΩΠΗ,Υποχρεωτικός εμβολιασμός για τους άνω των 50 ετών,2022-01-07 06:00, Θεόδωρος Ανδρεάδης - Συγγελλάκης ,"Η Ιταλία, έπειτα από σειρά συγκρούσεων και πολιτικών εντάσεων, αποφάσισε να ακολουθήσει την οδό του υποχρεωτικού εμβολιασμού: όλοι οι πολίτες άνω των 50 ετών μέχρι τις 15 Φεβρουαρίου θα πρέπει να έχουν κάνει τουλάχιστον την πρώτη δόση του εμβολίου. Οσοι εργάζονται, πρέπει να το πράξουν για να αποκτήσουν το «σούπερ πράσινο πάσο εμβολιασμένου», το οποίο τους δίνει το δικαίωμα να έχουν πρόσβαση σε καφέ, εστιατόρια, στάδια, αλλά και να συνεχίσουν να μπαίνουν στον χώρο εργασίας τους. Οσοι έχουν ξεπεράσει τον μισό αιώνα και δεν εργάζονται ή είναι συνταξιούχοι, θα πρέπει απλώς να παρουσιαστούν σε ένα εμβολιαστικό κέντρο μέσα στις επόμενες σαράντα ημέρες. Το μέτρο αυτό είναι αποτέλεσμα της πίεσης που άσκησαν η Κεντροαριστερά, η ιταλική Αριστερά, αλλά και η Φόρτσα Ιτάλια του Μπερλουσκόνι, με το μικρό κόμμα Ζωντανή Ιταλία του πρώην πρωθυπουργού Ματέο Ρέντσι. Και ο πρωθυπουργός Μάριο Ντράγκι έδωσε μάχη για να περιορίσει, όσο γινόταν, τις αντιδράσεις της Λέγκας και των Πέντε Αστέρων. Μόνη παραχώρηση που τους έγινε, είναι να διατηρηθεί το απλό «πράσινο πάσο» για την είσοδο σε σούπερ μάρκετ, τράπεζες, ταχυδρομεία και εμπορικά κέντρα. Κάτι που σημαίνει ότι θα μπορούν να τα επισκέπτονται και οι μη εμβολιασμένοι, αλλά με αρνητικό διαγνωστικό τεστ. Ακόμη και οι πιο σκληρές θέσεις της Λέγκας, πάντως, ανήκουν στο παρελθόν. Το κόμμα του Σαλβίνι δεν «χαϊδεύει» πλέον τους αντιεμβολιαστές τόσο έντονα διότι κατάλαβε απλούστατα ότι έχανε ψήφους. Τώρα περιορίζεται στο να εμφανίζεται ως υπερασπιστής των ελεύθερων επαγγελματιών και των εμπόρων. Σε ό,τι αφορά τα σχολεία, ύστερα από μεγάλη σκέψη και προβληματισμό αποφασίστηκε να ανοίξουν κανονικά την ερχόμενη Δευτέρα. Στους παιδικούς σταθμούς η διδασκαλία θα διακόπτεται μετά από ένα θετικό κρούσμα. Στα Δημοτικά μετά από δύο και στα Λύκεια και στα Γυμνάσια η τηλεκπαίδευση θα ξεκινά μετά από τρία θετικά κρούσματα. Στα δύο θα μένουν στην τάξη μόνο τα παιδιά που έχουν εμβολιαστεί ή έχουν θεραπευτεί από τον ιό τους τελευταίους τέσσερις μήνες. Ενα πλάνο «έκτακτης ανάγκης» που θα πρέπει να διαπιστωθεί κατά πόσον μπορεί να αποδειχτεί λειτουργικό. Πάνω από εξακόσιοι Ιταλοί λυκειάρχες, πάντως, με επιστολή τους προς τον Μάριο Ντράγκι και τον υπουργό Παιδείας ζήτησαν να επιλεγεί η τηλεκπαίδευση, τουλάχιστον μέχρι το τέλος του μήνα. Διότι οι καραντίνες, οι ανεμβολίαστοι και τα αυξανόμενα κρούσματα καθηγητών και παιδιών στη φάση αυτή δημιουργούν μια κατάσταση που είναι πολύ δύσκολο να ελεγχθεί. Την ίδια ώρα, τα κρούσματα στην Ιταλία άγγιξαν χθες τα 219.441, με 198 θανάτους. Το ποσοστό θετικών τεστ εκτοξεύθηκε στο 19,3% και συνολικά στη φάση αυτή οι θετικοί πολίτες είναι 1.578.285. Η κατάσταση είναι και πάλι οριακή σε πολλές περιοχές της χώρας. Στο Παλέρμο της Σικελίας στήνουν και πάλι νοσοκομεία εκστρατείας, ενώ από τη Νάπολη οι γιατροί γράφουν στην κυβέρνηση και, χωρίς περιστροφές, υπογραμμίζουν: «Πάρτε πιο δραστικά μέτρα διότι διαφορετικά θα αναγκαστούμε να διαλέγουμε ποιους ασθενείς να βάζουμε στις μονάδες εντατικής θεραπείας. Και δεν θέλουμε να το κάνουμε»."
efsyn.gr,https://www.efsyn.gr/politiki/paraskinia/326342_karfia-toy-mitropoliti-zakynthoy-gia-galazio-boyleyti-toy-nisioy,ΠΑΡΑΣΚΗΝΙΑ,«Καρφιά» του Μητροπολίτη Ζακύνθου για «γαλάζιο» βουλευτή του νησιού,2022-01-05 14:42, efsyn.gr ,"Ο βουλευτής της Ν.Δ., Διονύσης Ακτύπης. Ο θεσμικός εκπρόσωπος της κυβέρνησης στη Ζάκυνθο, ο βουλευτής Διονύσης Ακτύπης, στις 2 Ιανουαρίου 2022, επισκέφθηκε δύο μοναστήρια με αντιεμβολιαστές μοναχούς και –περήφανος γι’ αυτό– ανέβασε φωτογραφίες στο facebook. Η είδηση έφτασε στα αυτιά του Μητροπολίτη του νησιού, Διονύσιου, που αντέδρασε έντονα αποστέλλοντας επιστολή στον πρωθυπουργό. Η επιστολή της Μητρόπολης Ζακύνθου στον πρωθυπουργό Κυριάκο Μητσοτάκη Ο ιεράρχης εκφράζει στον Κυριάκο Μητσοτάκη την έντονη διαμαρτυρία του για την επιμονή του βουλευτή της Ν.Δ., να επισκέπτεται μοναστήρια με αρνητές μοναχούς, τα οποία η εκκλησία έχει αποκλείσει. Μην ξεχνάμε ότι η Μητρόπολη Ζακύνθου, στις 3 Δεκεμβρίου 2021, είχε απαγορεύσει στους ανεμβολίαστους παπάδες να εξομολογούν, προβαίνοντας «σε επιβολή πνευματικών επιτιμίων προς όσους κληρικούς της Μητροπόλεως Ζακύνθου αποδείχθηκαν απειθείς, παρά τις συστάσεις και τις αγωνιώδεις οδηγίες του Ποιμενάρχου περί της ανάγκης εμβολιασμού και μη χειραγωγήσεως των πιστών σε αντι-επιστημονικές συμπεριφορές». "
efsyn.gr,https://www.efsyn.gr/ellada/koinonia/326235_o-boyleytis-zakynthoy-tis-nd-kai-i-abastahti-elafrotita-tis-eylabeias,ΚΟΙΝΩΝΙΑ,Ο βουλευτής Ζακύνθου της Ν.Δ. και η αβάσταχτη ελαφρότητα… της ευλάβειας,2022-01-04 21:17, Μάγδα Κλαυδιανού ,"Ο θεσμικός εκπρόσωπος της κυβέρνησης στη Ζάκυνθο, ο βουλευτής Διονύσης Ακτύπης, στις 2 Ιανουαρίου 2022, επισκέφθηκε δύο μοναστήρια με αντιεμβολιαστές μοναχούς και –περήφανος γι’ αυτό– ανέβασε φωτογραφίες στο facebook. Δείγμα θάρρους, έκφραση πίστης στην… πίστη ή μήπως αβάσταχτη «ανεμελιά» ενός ακόμα αρίστου; Ποικίλες αντιδράσεις στο νησί της Ζακύνθου έχει προκαλέσει η επίσκεψη του βουλευτή Ζακύνθου της Ν.Δ. σε δύο μονές με αρνητές μοναχούς και η ανάρτηση από τον ίδιο φωτογραφιών στον λογαριασμό του στα μέσα κοινωνικής δικτύωσης.   Πρώτη αντέδρασε η Νομαρχιακή Επιτροπή του ΣΥΡΙΖΑ-Π.Σ. Ζακύνθου, με ανακοίνωση (03.01.2022) στην οποία τονίζονταν, μεταξύ άλλων, τα εξής:  «Ο Βουλευτής Ζακύνθου κ. Διονύσης Ακτύπης, σύμφωνα με δική του ανάρτηση και φωτογραφίες […] αγκαλιά με τους αρνητές μοναχούς και χωρίς να τηρούνται τα υγειονομικά πρωτόκολλα των αποστάσεων, ουσιαστικά στέλνει μήνυμα στήριξης στο αντιεμβολιαστικό κίνημα ανά την επικράτεια ιδιαίτερα αυτές τις κρίσιμες ώρες της κορύφωσης της πανδημίας! Τι έχει να δηλώσει άραγε τώρα ο Πρωθυπουργός, για τον “πιστό” βουλευτή του; Παραμένει ακόμη ο συγκεκριμένος βουλευτής στην Κ.Ο. της Νέας Δημοκρατίας; Αυτή είναι η επίσημη γραμμή της Κυβέρνησης, την ώρα που γεμίζουν τα Νοσοκομεία και καθημερινά σπάει το ένα πίσω από το άλλο τα ρεκόρ κρουσμάτων; Ας μην πετάξουμε πάλι την μπάλα στην εξέδρα ότι φταίει ο Πολάκης για τους αντιεμβολιαστές!» Το απόγευμα της ίδιας μέρας (03.01.2022), ο κ. Ακτύπης απάντησε στον ΣΥΡΙΖΑ-Π.Σ. Ζακύνθου, με μια ανακοίνωση που θα μπορούσε κάλλιστα να τιτλοφορείται «Κι εσείς βασανίζετε τους μαύρους» όπως έλεγε το παλιό ανέκδοτο με τον Σοβιετικό και τον Αμερικανό. Έγραφε, λοιπόν, σε αυτή την ανακοίνωση: «Μόνο γέλιο μας προκαλούν τα μέλη της Ν.Ε. Σύριζα Ζακύνθου που έρχονται σήμερα, σε ένα ακόμα ανερμάτιστο κρεσέντο λαϊκισμού να μας πουν πως δήθεν στηρίζουμε το αντιεμβολιαστικό κίνημα. […] Είστε όμως υποκριτές εκεί στο Σύριζα. Διότι όταν η κα Νοτοπούλου και ο κος Αυλωνίτης επισκέφθηκαν τον περασμένο Σεπτέμβρη το ίδιο Μοναστήρι τότε δεν ήταν “αγκαλιά με αντιεμβολιαστές μοναχούς”. […] γιατί επιχειρείτε με κάθε τρόπο να σαμποτάρετε όλες τις ειλικρινείς και υπεύθυνες προσπάθειες της Κυβέρνησης να διαχειριστεί με τον καλύτερο δυνατό τρόπο την πανδημία και να αντιμετωπίσει τις συνέπειές της;» Αυτή η ειλικρίνεια και η υπευθυνότητα της κυβέρνησης με ξεπερνάει… Τη σκυτάλη των αντιδράσεων πήρε η Μητρόπολη Ζακύνθου και, με επιστολή που υπογράφουν οι σεβασμιώτατοι Δωδώνης Χρυσόστομος και Ζακύνθου Διονύσιος, απευθύνεται στον ίδιο τον πρωθυπουργό, Κυριάκο Μητσοτάκη (Φωτ. 5), αναφέροντας τα εξής:  «[…] Δυστυχώς, βρισκόμαστε στη δυσάρεστη θέση να διαμαρτυρηθούμε εντόνως για τη στάση του βουλευτή Ζακύνθου Διονυσίου Ακτύπη. Όταν εμείς δίνουμε καθημερινά και με μεγάλο κόστος τη μάχη να πείσουμε για την αναγκαιότητα του εμβολιασμού […] ο βουλευτής Ζακύνθου μεταβαίνει στα μοναστήρια, τα οποία εμείς δεν επισκεπτόμεθα, συντρώγοντας με αρνητές μοναχούς και παριστάνοντας τον ιεροψάλτη, προκαλώντας έτσι το δίκαιο αίσθημα της απογοήτευσης σε όσους δίνουν την άνιση μάχη αυτές τις κρίσιμες ώρες». Η επιστολή της Μητρόπολης Ζακύνθου στον πρωθυπουργό Κυριάκο Μητσοτάκη Μην ξεχνάμε ότι η Μητρόπολη Ζακύνθου, στις 3 Δεκεμβρίου 2021, είχε απαγορεύσει στους ανεμβολίαστους παπάδες να εξομολογούν, προβαίνοντας «σε επιβολή πνευματικών επιτιμίων προς όσους κληρικούς της Μητροπόλεως Ζακύνθου αποδείχθηκαν απειθείς, παρά τις συστάσεις και τις αγωνιώδεις οδηγίες του Ποιμενάρχου περί της ανάγκης εμβολιασμού και μη χειραγωγήσεως των πιστών σε αντι-επιστημονικές συμπεριφορές».  Όπως ήταν φυσικό –πριν από λίγες ώρες– η ΔΕΕΠ (Διοικούσα Επιτροπή Εκλογικής Περιφέρειας) Ζακύνθου της Ν.Δ. έβγαλε μια ανακοίνωση, η οποία, σημειωτέον, απευθύνεται στους «Μητροπολίτες Ζακύνθου Διονύσιο, Δωδώνης Χρυσόστομο και Ν.Ε. ΣΥΡΙΖΑ-Π.Σ. Ζακύνθου» και θέτει το ρητορικό ερώτημα «αν οι ανακοινώσεις του ΣΥΡΙΖΑ γράφονται στα γραφεία της Μητρόπολης ή αν οι επιστολές της Μητρόπολης γράφονται στα γραφεία του ΣΥΡΙΖΑ». Τα ύστερα του κόσμου! Οι Συριζομαδουραίοι πατήσανε και τη μητρόπολη… ΥΓ.: Ο συχωρεμένος ο Μέρφι είχε διατυπώσει έναν νόμο, ο οποίος συνοψίζεται στο εξής: «Οτιδήποτε μπορεί να πάει στραβά θα πάει στραβά». Μα, δύο στα δύο, ρε κουμπάρε; Και τα δύο μοναστήρια, που επισκέφτηκες για να ψάλεις σαν να μην υπάρχει αύριο, να έχουν αρνητές του εμβολίου; Άσ’ τους… μοναχούς τούς μοναχούς και, κάποια άλλη στιγμή, όταν η χώρα δεν θα μετράει καθημερινά δεκάδες χιλιάδες κρούσματα Covid-19, πας και ψέλνεις τα 12 Ευαγγέλια, αν θες. Και, τέλος πάντων, την έκανες την πατάτα· μην ανεβάζεις και στο facebook τους γέροντες χωρίς μάσκες και καμαρώνεις δίπλα τους λες και είναι αξιοθέατο. Ούτως ή άλλως, το ότι πήγες και προσευχήθηκες έπρεπε να το κρατήσεις για τον εαυτό σου, όχι να το βγάλεις στο μεϊντάνι… Άσε που έβγαλες στον τάκο και την αντιπεριφερειάρχη Ζακύνθου Κατερίνα Μοθωναίου.  Α, και για να μην το ξεχάσω: Εκεί στον Άη Γιώργη των Γκρεμνών που πήγες και στα γύρω μέρη, υπάρχουν κάτι χιλιάδες στρέμματα που το 2014 τα κλέψανε κάτι επιτήδειοι από 200 οικογένειες αγροτών, από την Εκκλησία και από τον Δήμο Ζακύνθου. Μήπως, εκτός από το ψαλτήρι, να έπαιρνες στα χέρια σου και κανένα εισαγγελικό πόρισμα ή καμιά απόφαση δικαστηρίου, για να καταλάβεις τι διεκδικεί η μονή που επισκέφτηκες και γιατί έχουν χάσει τον ύπνο τους τόσοι φτωχοί αγρότες στα Ορεινά της Ζακύνθου οκτώ χρόνια τώρα; "
efsyn.gr,https://www.efsyn.gr/kosmos/eyropi/326188_gallia-epimenei-i-kybernisi-sto-emboliastiko-paso-para-mploko-tis-boylis,ΕΥΡΩΠΗ,"Γαλλία: Επιμένει η κυβέρνηση στο εμβολιαστικό πάσο, παρά το μπλόκο της Βουλής",2022-01-04 15:21, efsyn. gr ,"Παρίσι, Γαλλία Γάλλοι αξιωματούχοι δεσμεύτηκαν σήμερα να θέσουν σε εφαρμογή από τα μέσα Ιανουαρίου, όπως είναι προγραμματισμένο, έναν νόμο ο οποίος θα αποκλείει την πρόσβαση σε χώρους φιλοξενίας στους ανεμβολίαστους κατά του κορονοϊού, παρότι η συζήτηση επί του συγκεκριμένου σχεδίου νόμου στο κοινοβούλιο ανεστάλη μετά τα μεσάνυχτα της Δευτέρας. ""Η 15η Ιανουαρίου παραμένει ο στόχος μας"", για να τεθεί σε ισχύ ο νόμος, δήλωσε στο τηλεοπτικό δίκτυο LCI ο υπουργός Ευρωπαϊκών Υποθέσεων, Κλεμάν Μπον. Οι τεταμένες συνομιλίες σχετικά με τον νέο νόμο, ο οποίος θα καταργούσε την επιλογή της επίδειξης αρνητικού τεστ αντί του εμβολιασμού, ανεστάλησαν μετά τα μεσάνυχτα της Δευτέρας έπειτα από ψηφοφορία στην οποία η πλειοψηφία των βουλευτών τάχθηκε υπέρ της αναστολής της συνεδρίασης. Οι αρχηγοί των διαφόρων κοινοβουλευτικών ομάδων θα πρέπει τώρα να ορίσουν μια νέα ημερομηνία για την επανέναρξη της συζήτησης, όπως ανακοίνωσε η αντιπρόεδρος της Εθνοσυνέλευσης, Ανί Ζενεβάρ. Μόλις ψηφιστεί στην Εθνοσυνέλευση ο νέος νόμος θα πρέπει να επικυρωθεί από τη Γερουσία προτού τεθεί σε ισχύ στις 15 Ιανουαρίου. Η Γαλλία έχει επιβάλει το υγειονομικό πάσο για τον κορονοϊό, που σημαίνει ότι προκειμένου να εισέλθει κάποιος σε εστιατόρια, καφέ ή κινηματογράφους και να επιβιβαστεί σε τρένο είτε θα πρέπει να επιδείξει αρνητικό τεστ ή πιστοποιητικό εμβολιασμού. Η νομοθεσία αποσκοπεί στην άρση της επιλογής επίδειξης αρνητικού τεστ, ουσιαστικά απαγορεύοντας την είσοδο στους ανεμβολίαστους σε χώρους φιλοξενίας ή σε τρένα. Πέραν της παραχώρησης πρόσβασης σε πολλούς τομείς της δημόσιας ζωής, το σχέδιο νόμου θα επέφερε και βαρύτερες ποινές για όσους κυκλοφορούν με πλαστό ή ξένο εμβολιαστικό πάσο και για όσους χώρους δεν πραγματοποιούσαν τους απαραίτητους ελέγχους στα σχετικά έγγραφα. Όσοι θα εντοπίζονται να φέρουν πλαστό πιστοποιητικό θα αντιμετωπίζουν ποινή φυλάκισης έως και πέντε ετών και πρόστιμο 75.000 ευρώ. Το σχέδιο νόμου έχει συναντήσει μεγάλη αντίσταση από αντιεμβολιαστές και ακροδεξιές και ακροαριστερές οργανώσεις, αλλά υποστηρίζεται από την κυβέρνηση η οποία διαθέτει πλειοψηφία στο κοινοβούλιο. Ο εκπρόσωπος της γαλλικής κυβέρνησης Γκαμπριέλ Ατάλ καταδίκασε σήμερα ""την ανευθυνότητα"" των δυνάμεων της αντιπολίτευσης που θέλησαν να ""εκτροχιαστεί"" το σχέδιο νόμου που θα μετέτρεπε το υγειονομικό πάσο σε εμβολιαστικό πάσο αναφερόμενος στο κόμμα της ριζοσπαστικής αριστεράς του Ζαν-Λικ Μελανσόν «Ανυπότακτη Γαλλία», στον ""Εθνικό Συναγερμό"", το ακροδεξιό κόμμα της Μαρίν Λεπέν, και στο συντηρητικό κόμμα των Ρεπουμπλικάνων (LR). Αλλά αν οι αντιτιθέμενοι ""προφανώς πέτυχαν"" με το ""πραξικόπημά τους"" (...) ""θα κάνουμε ό,τι μπορούμε για να διατηρήσουμε όσο μπορούμε την προγραμματισμένη ημερομηνία (της 15ης Ιανουαρίου)"", πρόσθεσε ο Ατάλ. Η αμφιλεγόμενη νομοθεσία στοχεύει να πείσει τους υπόλοιπους πέντε εκατομμύρια ανεμβολίαστους πολίτες άνω των 12 ετών στη χώρα να εμβολιαστούν την ώρα που τα κρούσματα του κορονοϊού αυξάνονται σε όλη την γαλλική επικράτεια. Η παραλλαγή Όμικρον του κορονοϊού οδήγησε την περασμένη εβδομάδα σε αύξηση των επιβεβαιωμένων ημερήσιων κρουσμάτων σε πάνω από 160.000 με κάποιες ημέρες να ξεπερνούν και τα 200.000. Απαντώντας στις αντιδράσεις όσων διατείνονται ότι ο νόμος καταπατά τις πολιτικές ελευθερίες ο υπουργός Κοινωνικών Υποθέσεων και Υγείας της χώρας, Ολιβιέ Βεράν, είπε ότι ο ""εγωισμός συχνά κρύβεται πίσω από την υποτιθέμενη ελευθερία""."
efsyn.gr,https://www.efsyn.gr/kosmos/eyropi/326142_ta-kala-kai-ta-kaka-nea-gia-tin-omikron,ΕΥΡΩΠΗ,Τα καλά και τα κακά νέα για την Ομικρον,2022-01-04 06:00,,"Ενας από τους βασικότερους λόγους που η Ομικρον διασπείρεται με τόσο απίστευτο ρυθμό συγκριτικά με τις προγενέστερες παραλλαγές του νέου κορονοϊού είναι το πλεονέκτημά της να παρακάμπτει ευκολότερα την ανοσία των υπαρχόντων εμβολίων. Κοινώς, η ικανότητά της να τη… σκαπουλάρει από τα εμβόλια έγινε πολύ καλύτερη. Αυτό δείχνει αρχικά μεγάλη έρευνα στη Δανία, από τα πρώτα κράτη στον κόσμο όπου η Ομικρον επικράτησε σαν αστραπή. «Τα ευρήματά μας επιβεβαιώνουν πως η ταχεία εξάπλωση της Ομικρον μπορεί κυρίως να αποδοθεί στην ανοσολογική διαφυγή μάλλον, παρά σε μια εγγενή αύξηση της βασικής μεταδοτικότητας», αναφέρουν οι ερευνητές από το Πανεπιστήμιο της Κοπεγχάγης, το Statistics Denmark και το Statens Serum Institut (SSI). Μελετώντας σχεδόν 12.000 νοικοκυριά στα μέσα Δεκέμβρη, βρήκαν πως η Ομικρον είναι 2,7 με 3,7 φορές πιο μολυσματική από τη Δέλτα μεταξύ των πλήρως εμβολιασμένων Δανών, που αντιπροσωπεύουν το 78% του πληθυσμού της χώρας. Περίπου 48% εξ αυτών έχει λάβει και την ενισχυτική δόση. Με βάση την έρευνα, μάλιστα, όσοι έχουν τριπλο-εμβολιαστεί είναι λιγότερο πιθανό σε σχέση με τους ανεμβολίαστους να μεταδώσουν τον ιό, ασχέτως της παραλλαγής του. «Παρότι θα μπορεί ακόμα να θέσει σε πίεση τα υγειονομικά μας συστήματα, όλα δείχνουν ότι είναι ηπιότερη από την παραλλαγή Δέλτα», δήλωσε η τεχνική διευθύντρια του SSI, Τίρα Γκρόβε Κράουζε, συμπληρώνοντας πως ο κίνδυνος νοσηλείας που εγκυμονεί η Ομικρον είναι ο μισός σε σχέση με τη Δέλτα. Τα επίσημα στοιχεία της Δανίας καταδεικνύουν εξάλλου ότι από τους 93 ασθενείς που είχαν εισαχθεί σε νοσοκομείο με Ομικρον στα τέλη Δεκέμβρη, λιγότεροι από πέντε χρειάζονται εντατική θεραπεία. «Ισως να είναι εκείνη που θα μας βγάλει από την πανδημία, ώστε να γίνει αυτό το τελευταίο κύμα κορονοϊού», εκτίμησε δειλά η Κράουζε. Η Ομικρον «ίσως είναι η αρχή της εξέλιξης προς έναν πιο κοινό ιό», υποστήριξε από την πλευρά του και ο επικεφαλής του εμβολιαστικού προγράμματος της Γαλλίας, Αλέν Φισέρ. Είχε προηγηθεί μέσα στις γιορτές η δημοσιοποίηση των εργαστηριακών ευρημάτων άλλων έξι ερευνητικών ομάδων σε Βρετανία, Βέλγιο και ΗΠΑ, που βρήκαν επίσης κατά περίπτωση ότι το συγκεκριμένο στέλεχος του ιού προκαλεί δυνητικά χαμηλότερο ιικό φορτίο και μοιάζει λιγότερο φονικό, αν και σαφώς περισσότερο μεταδοτικό. Αυτό εξηγείται κι από τις συγκλίνουσες ισχυρές ενδείξεις ότι μολύνει πρωτίστως τα κύτταρα του ανώτερου αναπνευστικού –πρακτικά τον λαιμό– και λιγότερο τα κύτταρα πιο βαθιά στους πνεύμονες, όπως έκαναν οι προηγούμενες παραλλαγές. «Οι αρχικές ενδείξεις είναι πως πρόκειται για καλό νέο, αλλά όχι για σήμα να ρίξουμε τις άμυνές μας», υπογράμμισε ο Τζέιμς Στιούαρτ από την Ερευνητική Ομάδα Μοριακής Ιολογίας του Πανεπιστημίου του Λίβερπουλ. «Αν είσαι κλινικά ευάλωτος, οι συνέπειες παραμένουν σοβαρές», εξήγησε, προειδοποιώντας εμφατικά να μην ξεγελαστούμε. «Υπάρχουν θάνατοι από την Ομικρον. Δεν μπορούν όλοι να σκίσουν τις μάσκες τους και να κάνουν πάρτι». Επαληθεύοντας τώρα πρόσφατη προκαταρκτική έρευνα στη Νότια Αφρική, τα πρώτα δεδομένα από μελέτη του Πανεπιστημίου της Μελβούρνης και του Πανεπιστημίου Επιστήμης και Τεχνολογίας του Χονγκ Κονγκ δείχνουν πως, ακόμα κι αν η Ομικρον διαφεύγει από τα αντισώματα που αναπτύσσουμε από τα εμβόλια, η κυτταρική ανοσία ή –για να το πούμε αλλιώς– η δεύτερη γραμμή άμυνας του ανθρώπινου οργανισμού που ενισχύεται επίσης μέσω των εμβολίων, τα Τ-λεμφοκύτταρα, εξακολουθούν να προσφέρουν αποτελεσματική προστασία από τη βαριά νόσηση. «Συνολικά τα ευρήματα υποδηλώνουν ότι μια ευρεία διαφυγή από τα Τ-λεμφοκύτταρα είναι πολύ απίθανη», τόνισε ο Μάθιου Μακέι από το Πανεπιστήμιο της Μελβούρνης. «Πιστεύουμε ότι αυτά αποτελούν θετικά νέα για την παγκόσμια μάχη κατά της Ομικρον». Ενώ στο μεταξύ έχουν αρχίσει να κλιμακώνονται οι μεθεόρτιες (κυριολεκτικά) παρενέργειες της άκρως μολυσματικής παραλλαγής όχι μόνο σε επίπεδο αλλεπάλληλων ρεκόρ κρουσμάτων όσο και αύξησης εισαγωγών στα νοσοκομεία πλην λιγότερο στις ΜΕΘ, εν μέσω εντεινόμενων ελλείψεων προσωπικού στον υγειονομικό τομέα αλλά και σε άλλες κρίσιμες υπηρεσίες, π.χ. μεταφορές, λόγω μαζικής μόλυνσης και ταυτόχρονης αναρρωτικής άδειας εργαζομένων, φουντώνει παράλληλα από χώρα σε χώρα ο προβληματισμός και οι διαφοροποιήσεις για το αν και πότε είναι σκόπιμο να ξανανοίξουν τα σχολεία, με προδιαγεγραμμένη ουσιαστικά τη μόλυνση πολλών μαθητών και εκπαιδευτικών, σε συνδυασμό με τη συνέχιση της εκστρατείας ενισχυτικού εμβολιασμού. Και αν στη Γαλλία, λόγου χάρη, ο επικεφαλής του εμβολιαστικού προγράμματος ξεκαθάρισε πως η απόφαση για το κατά πόσον θα εισηγηθεί τη χορήγηση τέταρτης δόσης εμβολίου κατά της Covid θα ληφθεί Φλεβάρη ή Μάρτη, όταν θα έχουν συγκεντρωθεί επαρκή επιστημονικά δεδομένα, το Ισραήλ δεν αμφιταλαντεύτηκε άλλο. Η κυβέρνηση του Ναφτάλι Μπένετ εγκαινίασε επίσημα την επίμαχη χορήγηση δεύτερης ενισχυτικής δόσης κατά της Ομικρον σε άτομα άνω των 60 ετών, ανοσοκατεσταλμένους και ιατρικό προσωπικό, με τον γενικό διευθυντή του υπουργείου Υγείας, Νάχμαν Ας, να αφήνει ανοιχτό το ενδεχόμενο επίτευξης ανοσίας της αγέλης αν συνεχιστεί η πρωτοφανής έκρηξη κρουσμάτων στη χώρα. Διευκρίνισε, βέβαια, πως η συλλογική ανοσία θα ήταν προτιμητέο να προκύψει μέσω εμβολιασμού και όχι εκτεταμένης μόλυνσης του πληθυσμού. Αλλοι Ισραηλινοί επιστήμονες αμφιβάλλουν πάντως αν είναι επιτεύξιμη, λόγω πληθώρας επαναμολύνσεων. Ετσι κι αλλιώς, η εγωκεντρική χορήγηση τέταρτης δόσης στο Ισραήλ είναι αν μη τι άλλο πρόκληση, όχι απλά λόγω της εξωφρενικής εμβολιαστικής ανισότητας ανά την υφήλιο αλλά εξαιτίας και της απάνθρωπης αδιαφορίας για τους Παλαιστίνιους, μόνο ένα 25% των οποίων έχουν κάνει δύο δόσεις. Στη δε Γαλλία αναμενόταν να ψηφιστεί στο κοινοβούλιο αργά χθες ή νωρίς σήμερα η μετατροπή πρακτικά του υγειονομικού πάσου σε εμβολιαστικό (με αποκλεισμό των ανεμβολίαστων δηλαδή), μολονότι δεκάδες βουλευτές έχουν λάβει απειλητικά μηνύματα κατά της ζωής τους από αντι-εμβολιαστές εξοργισμένους με τον περαιτέρω περιορισμό των ελευθεριών τους."
efsyn.gr,https://www.efsyn.gr/node/325374,ΚΟΣΜΟΣ,2021: Τα κύρια γεγονότα στον κόσμο,, efsyn.gr ,"Φωτογραφία Αρχείου Ακραία καιρικά φαινόμενα, λόγω της κλιματικής αλλαγής, η πανδημία Covid-19, η εισβολή στο Καπιτώλιο από υποστηρικτές του απερχόμενου προέδρου των ΗΠΑ Ντόναλντ Τραμπ, η επάνοδος των Ταλιμπάν στην εξουσία και εσπευσμένη αποχώρηση των Αμερικανών από το Αφγανιστάν, είναι μερικά από τα σημαντικά γεγονότα της χρονιάς που φεύγει, αφήνοντας μια μάλλον πικρή γεύση. Παρά τις ελπίδες από την ανάπτυξη εμβολίων και τις εμβολιαστικές εκστρατείες τουλάχιστον στις χώρες του πλούσιου δυτικού κόσμου, η πανδημία προκάλεσε 3,3 εκατομμύρια θανάτους μέχρι τα τέλη Νοεμβρίου, ανεβάζοντας τον συνολικό επίσημο αριθμό των νεκρών από την αρχή της υγειονομικής κρίσης σε περισσότερα από 5 εκατομμύρια. Τα περίπου είκοσι εμβόλια που έλαβαν έγκριση από τους μεν ή τους δε σε όλον τον κόσμο επέτρεψαν να χορηγηθούν περισσότερες από 7,8 δισεκατομμύρια δόσεις, με καταφανείς ανισότητες στην πρόσβαση μεταξύ φτωχών και πλούσιων χωρών, και όχι χωρίς αντίσταση από τους αντιεμβολιαστές. Ο κόσμος γνώρισε εκ νέου καραντίνες και νέα λοκντάουν, ιδιαιτέρως μακρά στις κύριες πόλεις της Αυστραλίας. Τα σύνορα ξανάνοιξαν εν μέρει.  Τον Ιούλιο μπόρεσαν να διεξαχθούν οι Ολυμπιακοί Αγώνες του Τόκιο, με έναν χρόνο καθυστέρηση και σχεδόν κεκλεισμένων των θυρών. Από το φθινόπωρο, η Ευρώπη αντιμετωπίζει μια αναζωπύρωση της πανδημίας, που προκαλεί νέους περιορισμούς και αμφισβητήσεις. Επιτυχημένες κλινικές δοκιμές φαρμάκων κατά της COVID-19 γέννησαν νέες ελπίδες, οι οποίες επισκιάστηκαν ωστόσο από την εμφάνιση του νέου παραλλαγμένου στελέχους Όμικρον του νέου κορονοϊού, το οποίο εντοπίστηκε αρχικά στη Νότια Αφρική και το οποίο φέρει πολλές μεταλλάξεις και είναι ενδεχομένως πολύ μεταδοτικό. Στις 6 Ιανουαρίου του 2021, εκατοντάδες υποστηρικτές του απερχόμενου προέδρου Ντόναλντ Τραμπ εισβάλλουν στην έδρα του αμερικανικού Κογκρέσου, θέλοντας να εμποδίσουν τα μέλη του να επικυρώσουν τη νίκη του Δημοκρατικού Τζο Μπάιντεν στις προεδρικές εκλογές του Νοεμβρίου.  Πέντε άνθρωποι χάνουν τη ζωή τους κατά τη διάρκεια ή λίγο μετά την επίθεση, μεταξύ των οποίων ένας αστυνομικός και μια διαδηλώτρια, η οποία σκοτώθηκε από τα πυρά αστυνομικού της φρουράς του Καπιτωλίου. Ο Ντόναλντ Τραμπ εξορίζεται από το Twitter, το Facebook και το YouTube, τα οποία τον κατηγορούν ότι χρησιμοποίησε τις πλατφόρμες τους για να υποκινήσει τους υποστηρικτές του στη βία πριν από την επίθεση. Στις 20 Ιανουαρίου, ο Τζο Μπάιντεν ορκίζεται, με τον προκάτοχό του να μην είναι παρών στην τελετή ορκωμοσίας, καθώς αρνείται να αποδεχθεί την ήττα του. Κατηγορούμενος από την Βουλή των Αντιπροσώπων για «υποκίνηση σε ανταρσία» στην επίθεση στο Καπιτώλιο, ο Ντόναλντ Τραμπ αθωώνεται «λόγω αμφιβολιών» από τη Γερουσία τον Φεβρουάριο έπειτα από μια δεύτερη διαδικασία παραπομπής του. Στις 17 Ιανουαρίου, ο αντιπολιτευόμενος και ακτιβιστής κατά της διαφθοράς Αλεξέι Ναβάλνι συλλαμβάνεται κατά την επιστροφή του στη Ρωσία μετά την ανάρρωσή του για πέντε μήνες στη Γερμανία έπειτα από τη δηλητηρίασή του, για την οποία κατηγορεί τον Ρώσο πρόεδρο Βλαντίμιρ Πούτιν και τις μυστικές του υπηρεσίες. Αλεξέι Ναβάλνι Τον Φεβρουάριο, ο Αλεξέι Ναβάλνι, που αποτελεί στόχο πολλών δικαστικών διαδικασιών, καταδικάζεται σε φυλάκιση δυόμιση ετών για υπόθεση απάτης που χρονολογείται από το 2014, για την οποία ο ίδιος καταγγέλλει ότι είναι πολιτικά υποκινούμενη. Οι οργανώσεις του, οι οποίες έχουν χαρακτηριστεί «εξτρεμιστικές» από τη δικαιοσύνη, εντάσσονται τον Αύγουστο στον κατάλογο των οργανώσεων που απαγορεύονται στην Ρωσία. Όχι ένα, ούτε δύο αλλά πολλά περισσότερα πραξικοπήματα σημειώθηκαν σε διάφορες χώρες του κόσμου. Την 1η Φεβρουαρίου στη Μιανμάρ, ο στρατός συλλαμβάνει την επικεφαλής της πολιτικής κυβέρνησης Αούνγκ Σαν Σου Τσι, η οποία τίθεται σε κατ' οίκον περιορισμό, δίνοντας τέλος σε μια δημοκρατική παρένθεση δέκα ετών έπειτα από σχεδόν μισό αιώνα στρατιωτικού καθεστώτος. Το πραξικόπημα αυτό προκαλεί διαδηλώσεις που καταστέλλονται βίαια: περισσότεροι από 1.100 πολίτες χάνουν τη ζωή τους και χιλιάδες αντιφρονούντες φυλακίζονται. Χέρι διαδηλωτή βαμμένο με κόκκινη μπογιά, για να δείξει την αιματοχυσία στη χώρα Η Αούνγκ Σαν Σου Τσι αποτελεί αντικείμενο πολλών διώξεων και κινδυνεύει να καταδικαστεί σε δεκαετίες στη φυλακή. Στο Τσαντ, ο στρατηγός Μαχάματ Ντεμπί ανακηρύσσεται από τον στρατό αρχηγός του κράτους στις 20 Απριλίου, την επομένη του θανάτου του πατέρα του, στρατάρχη Ιντρίς Ντεμπί Ίτνο, ο οποίος υπέκυψε στα τραύματα που είχε υποστεί στη μάχη έπειτα από 30 χρόνια στην εξουσία. Στο Μαλί γίνεται στις 24 Μαΐου δεύτερο στρατιωτικό πραξικόπημα σε 10 μήνες, καθιερώνοντας τον συνταγματάρχη Ασιμί Γκοϊτά ως μεταβατικό πρόεδρο. Άνδρες της αστυνομίας στο Μπαμάκο του Μάλι  Στην Τυνησία, έπειτα από μήνες πολιτικού αδιεξόδου, ο πρόεδρος Καΐς Σάγεντ αναλαμβάνει πλήρη καθήκοντα στις 25 Ιουλίου. Στη Γουινέα, ο πρόεδρος Αλφά Κοντέ ανατρέπεται στις 5 Σεπτεμβρίου από στρατιωτικό πραξικόπημα. Στο Σουδάν, μια συμφωνία επαναφέρει στις 21 Νοεμβρίου στον πρωθυπουργικό θώκο τον πολιτικό Αμπντάλα Χάμντοκ, ενισχύοντας παράλληλα τον έλεγχο του στρατού μετά το στρατιωτικό πραξικόπημα της 25ης Οκτωβρίου. Οι διαδηλώσεις κατά του στρατού συνεχίζονται καθώς η χώρα είχε ξεκινήσει μετάβαση προς μια πολιτική εξουσία μετά την ανατροπή του δικτάτορα Όμαρ Αλ Μπασίρ το 2019. Σε δεκάδες ανέρχονται οι νεκροί από την καταστολή των διαδηλώσεων. Για μια ακόμη φορά, στις 3 Μαΐου, συγκρούσεις ξεσπούν στην κατεχόμενη Ανατολική Ιερουσαλήμ, στο περιθώριο διαδήλωσης υποστήριξης των οικογενειών Παλαιστινίων που απειλούνταν με έξωση προς όφελος ισραηλινών εποίκων. Στη συνέχεια ξεσπούν συγκρούσεις ανάμεσα σε Παλαιστίνιους και ισραηλινές δυνάμεις στην Πλατεία των Τεμενών, όπως και στην κατεχόμενη Δυτική Όχθη. Φωτ. Αρχείου Η Χαμάς, η οποία βρίσκεται στην εξουσία στην Λωρίδα της Γάζας, εξαπολύει από τις 10 Μαΐου ρουκέτες προς το Ισραήλ, το οποίο απαντά, με αποτέλεσμα να ξεσπάσει πόλεμος 11 ημερών ανάμεσα στα δύο στρατόπεδα. Σε 260 ανέρχονται οι Παλαιστίνιοι που χάνουν τη ζωή τους στην Λωρίδα της Γάζας, σύμφωνα με τις τοπικές αρχές. Στο Ισραήλ οι νεκροί από τις ρουκέτες που ρίφθηκαν είναι 13, σύμφωνα με τον στρατό. Στις 13 Ιουνίου, το Ισραήλ αποκτά νέα κυβέρνηση, υπό τον επικεφαλής της εθνικιστικής δεξιάς Ναφτάλι Μπένετ, σύμμαχο του κεντρώου Γιαΐρ Λαπίντ στο πλαίσιο ενός συνασπισμού που δίνει τέλος σε 12 χρόνια διακυβέρνησης της χώρας από τον Μπενιαμίν Νετανιάχου. Η Βρετανία, η οποία εγκατέλειψε την 1η Ιανουαρίου την ενιαία ευρωπαϊκή αγορά, αντιμετωπίζει έλλειψη εργατικού δυναμικού, κυρίως στον τομέα των οδικών μεταφορών, η οποία επιδεινώνεται από τον Ιούνιο, προκαλώντας ελλείψεις στα σουπερμάρκετ, τις παμπ ή τη διανομή καυσίμων. Το Brexit δημιουργεί επίσης εντάσεις στη Βόρεια Ιρλανδία, όπως και μεταξύ της Βρετανίας και των γειτόνων της, ιδιαίτερα τη Γαλλία, στο ζήτημα της αλιείας ή αυτό των μεταναστών. Στη Γερμανία, η καγκελάριος Άγγελα Μέρκελ αποχωρεί έπειτα από 16 χρόνια στην εξουσία. Η αποχώρησή της προκαλεί φόβο κενού στους κόλπους της Ε.Ε. Ο Όλαφ Σολτς, επικεφαλής της εκλογικής λίστας των Σοσιαλδημοκρατών, συνασπίζεται με τους Πράσινους και τους Ελεύθερους Δημοκράτες και την διαδέχεται πριν από τα Χριστούγεννα. Τον Οκτώβριο, το Συνταγματικό Δικαστήριο της Πολωνίας κηρύσσει ορισμένα άρθρα ευρωπαϊκών συνθηκών ασύμβατα με το εθνικό Σύνταγμα και τον Νοέμβριο το Συνταγματικό Δικαστήριο κρίνει ότι η Ευρωπαϊκή Σύμβαση Δικαιωμάτων του Ανθρώπου είναι εν μέρει ασύμβατη με το Σύνταγμα της χώρας. Οι Ευρωπαίοι το εκλαμβάνουν ως μια άνευ προηγουμένου επίθεση στην υπεροχή του δικαίου της ΕΕ. Η κλιματική αλλαγή είναι εδώ και το αποδεικνύουν μια σειρά από φυσικές καταστροφές.  Διαρκής υπερθέρμανση του πλανήτη άνω του επιθυμητού ορίου του 1,5 βαθμού Κελσίου, το οποίο έχει οριστεί από την συμφωνία του Παρισιού για το Κλίμα, θα είχε «μη αναστρέψιμες επιπτώσεις στα ανθρώπινα και οικολογικά συστήματα», προειδοποιούν σε προσχέδιο έκθεσής τους ειδικοί του ΟΗΕ για το κλίμα, αντίγραφο της οποίας εξασφάλισε τον Ιούνιο το AFP. Καλιφόρνια Τα ακραία κλιματικά φαινόμενα πολλαπλασιάζονται: τέλη Ιουνίου, «θόλος ζέστης» προκαλεί δεκάδες θανάτους στον Καναδά (έως 49,6 βαθμοί Κελσίου) και στην αμερικανική Δύση. Η Γερμανία και το Βέλγιο πλήττονται από καταστροφικές πλημμύρες (περισσότεροι από 200 νεκροί, ζημιές δισεκατομμυρίων ευρώ) τον Ιούλιο, τον πιο ζεστό μήνα που καταγράφηκε ποτέ στη Γη, σύμφωνα με αμερικανική επιστημονική υπηρεσία. Πλημμύρες στην Τουρκία - φωτ. αρχείου Τον Αύγουστο, θερμοκρασίες-ρεκόρ τροφοδοτούν τις πυρκαγιές στην Τουρκία, την Ελλάδα, την Ισπανία και την Αλγερία. Η Καλιφόρνια αντιμετωπίζει επίσης τεράστια δασική πυρκαγιά. Η Μαδαγασκάρη γνωρίζει για πρώτη φορά πείνα που οφείλεται, σύμφωνα με τον ΟΗΕ, στις κλιματικές αλλαγές. Τον Νοέμβριο η διεθνής διάσκεψη του ΟΗΕ για το κλίμα υιοθετεί συμφωνία για να επιταχύνει τον αγώνα κατά των κλιματικών αλλαγών. Ωστόσο το «Σύμφωνο της Γλασκόβης» δεν εξασφαλίζει τον σεβασμό των στόχων της συμφωνίας του Παρισιού και δεν ανταποκρίνεται στα αιτήματα για βοήθεια των φτωχών χωρών. Στις 15 Αυγούστου, οι Ταλιμπάν εισβάλλουν στην Καμπούλ χωρίς να αντιμετωπίσουν αντίσταση, έπειτα από μια επίθεση-αστραπή που ξεκίνησαν τον Μάιο επωφελούμενοι από την έναρξη της αποχώρησης των αμερικανικών δυνάμεων και αυτών του ΝΑΤΟ από το Αφγανιστάν, είκοσι χρόνια μετά την εκδίωξή τους από την εξουσία από διεθνή συνασπισμό υπό τις ΗΠΑ. Η σημαία των Ταλιμπάν σε τοίχο έξω από την πρεσβεία των ΗΠΑ στην Καμπούλ Γιγαντιαία αερογέφυρα δημιουργείται εκτάκτως στην Καμπούλ για να απομακρυνθούν χιλιάδες Αμερικανοί και Αφγανοί που είχαν συνεργαστεί με τις ΗΠΑ. Στις 31, την επομένη της αποχώρησης των τελευταίων Αμερικανών στρατιωτών, ο Αμερικανός πρόεδρος Τζο Μπάιντεν υπερασπίζεται την απόφασή του να τερματίσει τον πιο μακροχρόνιο πόλεμο των ΗΠΑ, παρά την έντονη κριτική για τις επιχειρήσεις απομάκρυνσης. Μόλις τέσσερις από τους δέκα χιλιάδες Αφγανούς που είχαν κατατάξει σε ομάδες υψηλού κινδύνου απομάκρυναν οι Γερμανοί Η χώρα, η οποία δεινοπαθεί, αντιμετωπίζει κρίση ασφάλειας εξαιτίας της δραστηριότητας τζιχαντιστικών οργανώσεων, ιδιαίτερα αιματηρές επιθέσεις από το Ισλαμικό Κράτος - Χορασάν (EI-K). Αντιμέτωπη με το φάσμα μιας ανθρωπιστικής τραγωδίας, η διεθνής κοινότητα διερωτάται για τη θέση που πρέπει να υιοθετήσει απέναντι στην κυβέρνηση των Ταλιμπάν, πόσο μάλλον που αυτοί δεν έχουν δεσμευτεί, κυρίως όσον αφορά τον σεβασμό των δικαιωμάτων των γυναικών και των μειονοτήτων. Στις 14 Οκτωβρίου, η Χεζμπολάχ κατεβάζει τους υποστηρικτές της και αυτούς του συμμαχικού της κινήματος Αμάλ στους δρόμους της λιβανικής πρωτεύουσας για να αξιώσουν την αντικατάσταση του δικαστή που έχει επιφορτιστεί με την έρευνα για την έκρηξη στο λιμάνι της Βηρυτού το 2020 (περισσότεροι από 210 νεκροί), ο οποίος θέλει να ανακρίνει υψηλόβαθμους αξιωματούχους. Οπαδοί της Χεζμπολάχ κάνουν πορεία έξω από το δικαστικό μέγαρο της Βηρυτού Οι διαδηλωτές δέχονται πυρά, τα οποία πυροδοτούν βίαια επεισόδια στα οποία χάνουν τη ζωή τους 7 άνθρωποι, στην πλειονότητά τους μέλη των δύο σιιτικών οργανώσεων, και αναβιώνουν το φάσμα του εμφυλίου πολέμου (1975-1990). Η Χεζμπολάχ και το Αμάλ επιρρίπτουν την ευθύνη σε ελεύθερους σκοπευτές του χριστιανικού κόμματος των Λιβανικών Δυνάμεων, το οποίο διαψεύδει τις κατηγορίες. Τα βίαια αυτά επεισόδια έρχονται να προστεθούν στην σοβαρή πολιτική, οικονομική και κοινωνική κρίση στην οποία έχει βυθιστεί ο Λίβανος, όπου η πολιτική τάξη κατηγορείται για διαφθορά και ανικανότητα. Τον Νοέμβριο, χιλιάδες μετανάστες, κυρίως από τη Μέση Ανατολή, κατασκηνώνουν υπό χαμηλές θερμοκρασίες κατά μήκος των πολωνικών συνόρων, στην πλευρά της Λευκορωσίας, με την ελπίδα να εισέλθουν στην Ε.Ε. Η Δύση κατηγορεί το Μινσκ ότι ενορχηστρώνει από το καλοκαίρι αυτήν τη συρροή σε απάντηση στις δυτικές κυρώσεις που επιβλήθηκαν στη Λευκορωσία μετά την καταστολή το 2020 ιστορικού κινήματος της αντιπολίτευσης. Η Λευκορωσία και η Ρωσία, οι οποίες αρνούνται ότι αποτελούν την πηγή της κρίσης, επικρίνουν την Ε.Ε. που δεν δέχθηκε τους πληθυσμούς αυτούς. Τουλάχιστον 12 μετανάστες χάνουν τη ζωή τους στις δύο πλευρές των συνόρων, σύμφωνα με ανθρωπιστικές οργανώσεις. Το έτος 2021 σηματοδοτεί ένα σημείο καμπής για τον διαστημικό τουρισμό. Τον Ιούλιο, ο Ρίτσαρντ Μπράνσον ταξιδεύει στο διάστημα με όχημα της δικής του εταιρείας, της Virgin Galactic, στη συνέχεια ο Τζεφ Μπέζος συμμετέχει στην πρώτη επανδρωμένη πτήση της εταιρείας του Blue Origin, η οποία μεταφέρει τον Οκτώβριο τον Ουίλιαμ Σάτνερ, τον κυβερνήτη Κερκ του «Star Trek». Τον Σεπτέμβριο, οι τέσσερις πρώτοι διαστημικοί τουρίστες του SpaceX της εταιρείας του Ίλον Μασκ, μένουν τρεις ημέρες στο διάστημα, στην πρώτη αποστολή σε τροχιά στην ιστορία χωρίς επαγγελματία αστροναύτη. Από πλευράς κρατών, το ρομποτικό ρόβερ Perseverance της αμερικανικής διαστημικής υπηρεσίας NASA προσεδαφίζεται στον Άρη τον Φεβρουάριο. Πέτρες στον Άρη, από όπου ελήφθησαν δείγματα Τον Μάιο η Κίνα προσεδαφίζει ένα μικρό τηλεκατευθυνόμενο ρομπότ στον Κόκκινο Πλανήτη. Οι Κινέζοι κατασκευάζουν επίσης από τον Ιούνιο τον δικό τους διαστημικό σταθμό. Πηγή: ΑΠΕ-ΜΠΕ"
efsyn.gr,https://www.efsyn.gr/stiles/apopseis/324938_o-pitigkrili-kai-i-koka-kola,ΑΠΟΨΕΙΣ,Ο Πιτιγκρίλι και η κόκα-κόλα,2021-12-23 16:00, Γιώργος Γιαννουλόπουλος ,"Ο Πιτιγκρίλι ήταν ένας Ιταλός συγγραφέας και δημοσιογράφος που το άστρο του μεσουράνησε στον Μεσοπόλεμο. Αμφιλεγόμενη προσωπικότητα. Ενα μυθιστόρημά του απαγορεύτηκε από το Βατικανό ως άσεμνο και διώχθηκε επειδή ήταν Εβραίος, παρά το γεγονός ότι κατέδιδε άλλους Εβραίους στις ιταλικές μυστικές υπηρεσίες. Πάντως το μυαλό και η σπιρτάδα δεν του έλειπαν. Μια φορά, σε εκδήλωση όπου είχε κληθεί να μιλήσει, άρχισε ως εξής: «Θα σας διηγηθώ κάτι που μου συνέβη πριν έρθω εδώ. Μου τηλεφώνησε ένας άγνωστος και μου είπε ότι αν αναφέρω τη λέξη ""κόκα-κόλα"" πέντε φορές στη διάρκεια της ομιλίας μου, ένα σεβαστό ποσό θα κατατεθεί στον λογαριασμό μου. Ομολογώ ότι ξαφνιάστηκα. Οχι μόνο επειδή δεν έχω καν δοκιμάσει την κόκα-κόλα, αλλά κυρίως γιατί το θέμα μου δεν έχει την παραμικρή σχέση με την κόκα-κόλα. Δηλαδή, του είπα, έτσι ξαφνικά εκεί που μιλάμε για κάτι άλλο, εγώ θα πω κόκα-κόλα; Ελάτε, απάντησε ο συνομιλητής μου, είμαι σίγουρος ότι με την ευστροφία που σας διακρίνει θα βρείτε εσείς τον τρόπο να συνδέσετε κάπως την κόκα-κόλα με τη συζήτηση. Αποκλείεται, του το ξέκοψα και έκλεισα το τηλέφωνο». Κατά πάσα πιθανότητα, αυτοί που κάνουν κουμάντο στην ελληνική ιδιωτική τηλεόραση σήμερα δεν έχουν ακούσει το όνομα του Πιτιγκρίλι. Αλλά, χωρίς να τον ξέρουν, ακολουθούν τον δρόμο που άνοιξε. Για παράδειγμα: Ενας επώνυμος –ας μην πούμε ονόματα– κάνει ή λέει κάτι εξωφρενικό. Τα κανάλια δεν θα το αφήσουν να πέσει κάτω· στις εκπομπές που ασχολούνται με άλλες εκπομπές το κάνουν θέμα, το αναλύουν ωσάν να πρόκειται για μείζον ζήτημα και καταλήγουν στο συμπέρασμα ότι κακώς ασχολούμαστε με εκείνους που για να γίνουν επώνυμοι ή να ενισχύσουν την επωνυμία τους πράττουν ή λένε εξωφρενικά πράγματα. Αυτό που τους διαφεύγει είναι πως όταν λες συνεχώς ότι δεν πρέπει να μιλάμε για κάποιον ή κάποια, κάνεις ακριβώς ό,τι αποδοκιμάζεις. Κι όπως είδαμε στην περίπτωση του Πιτιγκρίλι, παρά την ξεκάθαρη άρνησή του να αναφέρει τη λέξη κόκα-κόλα, το σεβαστό πόσο σίγουρα κατατέθηκε τελικά στον λογαριασμό του. Μέχρι εδώ, θα έλεγε κανείς ότι οι κουβέντες επωνύμων για άλλους επωνύμους είναι μια πρακτική επιεικώς γελοία, πλην όμως άκακη. Και θα είχε δίκιο. Αλλά, για κακή μας τύχη, αυτή η τάση να συζητάμε συνεχώς για το ναρκισσιστικά ευτελές, σε συνδυασμό με την πάγια τακτική της τηλεόρασης να μετατρέπει τα επίδικα θέματα σε σκυλοκαβγάδες στο όνομα της πολυφωνίας, έχει μεταλλαχθεί σε κάτι πολύ επικίνδυνο. Κι αυτό φάνηκε καθαρά στο πώς τα ιδιωτικά κανάλια χειρίστηκαν την πανδημία. Η αρχή έγινε με τις παρενέργειες των εμβολίων. Το θέμα ήταν όντως υπαρκτό και σοβαρό. Αντί όμως η συζήτηση να γίνει μεταξύ ειδημόνων, έψαξαν και φυσικά βρήκαν ανθρώπους που διόγκωσαν το πρόβλημα για να «ζωντανέψει» η συζήτηση. Με αποτέλεσμα να δημιουργηθεί μια γενικότερη αβεβαιότητα και ανησυχία που σίγουρα απέτρεψε πολλούς να εμβολιαστούν. Η κατάσταση επιδεινώθηκε όταν έκανε την εμφάνισή του το κίνημα των μαχητικών αρνητών. Το οποίο δεν είναι ελληνικό φαινόμενο φυσικά. Αρνητές του εμβολίου υπάρχουν σε όλες τις χώρες. Είναι οργανωμένοι, κυρίως ακροδεξιοί, οι οποίοι κάθε τόσο διαδηλώνουν στους δρόμους και συγκρούονται με την αστυνομία. Στην Ελλάδα όμως, τα υπολείμματα της Χρυσής Αυγής και οι παντός είδους ψεκασμένοι αποτελούν είδηση που παίζει σχεδόν καθημερινά στα δελτία ειδήσεων. Μερικές φορές μάλιστα εμφανίζονται και σε τηλεοπτικά παράθυρα για να διαλαλήσουν τις παλαβωμάρες τους. Σε όλες τις περιπτώσεις τα σχόλια από τη μεριά του παρουσιαστή είναι αρνητικά. Αυτό όμως δεν αναιρεί το γεγονός ότι η τηλεόραση τους δίνει βήμα για να προβάλουν τις απόψεις τους, δημιουργώντας μια ευδιάκριτη και υπολογίσιμη μειοψηφία με πρόσβαση στον δημόσιο λόγο. Και δεδομένου ότι οι Ελληνες θέλουν να πιστεύουν πως είναι εκ φύσεως αρνητές και αντιστασιακοί, οι οπαδοί τους, αντί να μεταπείθονται από τα επιχειρήματα των ειδικών, εμμένουν στον παραλογισμό τους διότι, ως γνωστόν, το βαθύ κατεστημένο θέλει πάση θυσία να τους φιμώσει. Και κάπως έτσι, ο τρελός της γειτονιάς γίνεται επώνυμος και ήρωας επειδή κατάφερε να εμφανιστεί στην τηλεόραση. Σε αντίθεση με ό,τι συνέβαινε στο παρελθόν με τις εφημερίδες, η τεχνολογία μάς δίνει τη δυνατότητα να ξέρουμε όχι μόνο το νούμερο της συνολικής τηλεθέασης, αλλά και ποιο συγκεκριμένο θέμα άρεσε ή δεν άρεσε στο φιλοθέαμον κοινό. Εικάζω λοιπόν ότι οι αντιεμβολιαστές «γράφουν». Κι ό,τι «γράφει» στην τηλεόραση είναι καλό επειδή ανεβάζει την τηλεθέαση. Γι’ αυτό σκόπιμα μίλησα για τα ιδιωτικά κανάλια. Οσα παράπονα και να έχουμε από την ΕΡΤ, ας μην ξεχνάμε ότι πρόκειται για δημόσιο αγαθό και όχι για μια ιδιωτική επιχείρηση."
efsyn.gr,https://www.efsyn.gr/politiki/antipoliteysi/324922_relans-syriza-me-protasi-9-metron-gia-tin-pandimia,ΑΝΤΙΠΟΛΙΤΕΥΣΗ,Ρελάνς ΣΥΡΙΖΑ με πρόταση 9 μέτρων για την πανδημία,2021-12-23 13:27, efsyn.gr ,"Στο μικροσκόπιο του ΣΥΡΙΖΑ-Π.Σ. τα περιοριστικά μέτρα που ανακοίνωσε ο υπουργός Υγείας, Θάνος Πλεύρης. Το κόμμα της αξιωματικής αντιπολίτευσης μιλά για «εγκληματικά τα αντανακλαστικά της κυβέρνησης» και προτείνει εννέα άμεσα μέτρα που θα «αποτρέψουν νέες εκατόμβες νεκρών και ακόμα ένα καταστροφικό λοκντάουν μετά τις γιορτές». «Όσο συνεχίζει τις παλινωδίες ο κ. Μητσοτάκης οδηγεί τους πολίτες στην απόλυτη καταστροφή, και βιολογική και κοινωνική και οικονομική» υπογραμμίζει το κόμμα της Κουμουνδούρου και κατηγορεί τον πρωθυπουργό πως «πετάει χαρταετό» και ανακοινώνει πως θα λάβει μέτρα από 3 Ιανουαρίου. «Για την υγειονομική τραγωδία που ζει η χώρα μας υπάρχουν ένοχοι και ευθύνες. Δυστυχώς με κυβερνητική ευθύνη τρέχουμε στον γκρεμό με κομμένα φρένα», ανέφερε ο εκπρόσωπος τύπου του ΣΥΡΙΖΑ-Π.Σ. Νάσος Ηλιόπουλος, μιλώντας στο «Πρώτο Πρόγραμμα» της ΕΡΤ. «Ο ΣΥΡΙΖΑ έχει επιλέξει μια εξαχρειωμένη αντιπολιτευτική πρακτική τόσο σε περιεχόμενο όσο και σε ύφος στα θέματα της πανδημίας», επισημαίνει σε δήλωσή του ο κυβερνητικός εκπρόσωπος Γιάννης Οικονόμου, απαντώντας σε ανακοίνωση του ΣΥΡΙΖΑ. Και αναφέρει αναλυτικά: «Αλλά και όταν επιχειρεί να καταθέσει προτάσεις αυτό που αναδεικνύεται είναι είτε η άγνοια είτε η υποκρισία του. Για του λόγου το αληθές παραθέτουμε τα ακόλουθα: • Ζητά άμεση επίταξη των ΜΕΘ των ιδιωτικών κλινικών, όταν όλες οι ΜΕΘ των ιδιωτικών κλινικών έχουν διατεθεί στο ΕΚΑΒ για non Covid περιστατικά (αφού προφανώς δεν μπορεί μέσα την ίδια μονάδα να είναι και Covid και non Covid). Αυτό έχει σαν αποτέλεσμα να έχει αυξηθεί ο αριθμός των διαθέσιμων ΜΕΘ για Covid περιστατικά στα δημόσια νοσοκομεία, οι οποίες από το 2019 μέχρι σήμερα, έτσι κι αλλιώς, έχουν υπερδιπλασιαστεί. • Ζητά υποχρεωτικά rapid-test με αποζημίωση σε όλο το πληθυσμό, (πόσα άραγε; 1, 2, 10, και για ποιες δραστηριότητες;). Πρόκειται για ένα μέτρο ανεφάρμοστο δημοσιονομικά και επιχειρησιακά χωρίς ικανά αποθέματα. Η κυβέρνηση παρέχει τη δυνατότητα για δωρεάν self-test και μέχρι στιγμής έχουν δοθεί 78 εκατ. self-test σε 6,1 εκατ. πολίτες. Από αυτά τα test έχουν εντοπιστεί 250.000 κρούσματα, ενώ όλοι οι ανεμβολίαστοι υποχρεωτικά κάνουν δυο rapid-test τη βδομάδα. • Ζητούν άμεση πρόσληψη γιατρών που δήθεν περιμένουν σε λίστες αναμονής, όταν δεν υπάρχει αναμονή σε καμία ειδικότητα ενδιαφέροντος Covid, οι συγκεκριμένοι υπηρετούν ήδη στο ΕΣΥ και το τελευταίο διάστημα έχουν προσληφθεί στο σύστημα υγείας περισσότεροι από 14.000 υγειονομικοί. • Στα ΜΜΜ σήμερα κυκλοφορούν στην Αθήνα 1.320 λεωφορεία από τα 850 που κυκλοφορούσαν το καλοκαίρι του 2019, με αποτέλεσμα να έχουμε σήμερα 3.800 δρομολόγια την ημέρα παραπάνω, ενώ στο Μετρό η αύξηση των συρμών από 32 σε 38, έχει σαν αποτέλεσμα την αισθητή μείωση των χρόνων αναμονής. • Στα σχολεία τη φετινή χρονιά έχουν γίνει προσλήψεις 50.208 εκπαιδευτικών εκ των οποίων 38.508 είναι αναπληρωτές και 11.700 μόνιμοι. Σε σύνολο 77.185 τμημάτων γενικής παιδείας στα δημόσια σχολεία, μόνο στο 4,5% υπάρχουν πάνω από 25 μαθητές ενώ στους μεγάλους δήμους ο μέσος όρος είναι 15-17 μαθητές. Έχει εφαρμοστεί ένα από τα πιο εντατικά πρωτόκολλα πρόληψης της διασποράς του ιού με αυξημένους ελέγχους που μπορεί να φτάσουν μέχρι και τα 7 test την εβδομάδα ενώ τα στοιχεία ιχνηλάτησης δεν δείχνουν καμία υπερμετάδοση στα σχολεία, αντίθετα τον τελευταίο μήνα έχουμε μείωση κατά 3.000 στα κρούσματα στα σχολεία. • Σε ό,τι αφορά τους εμβολιασμούς ενημερώνουμε το κόμμα που για μήνες έργω και λόγω συμπορευόταν με τους αντιεμβολιαστές, ότι χάρη στην υποχρεωτικότητα στους άνω των 60+ που καταψήφισαν, έχουμε φτάσει στο 80% των ενηλίκων και στο 87% άνω των 60 ετών που έχουν εμβολιαστεί, τους ενημερώνουμε ακόμη ότι ακριβώς επειδή δώσαμε έγκαιρα τη δυνατότητα για την αναμνηστική δόση σήμερα έχουμε ποσοστά πολύ πάνω από τον ευρωπαϊκό μέσο όρο στους δικαιούχους τρίτης δόσης και ότι η προμήθεια των εμβολίων για τα παιδιά γίνεται στο πλαίσιο της ευρωπαϊκής παραγγελίας. Η πλατφόρμα ανοίγει ανάλογα με τη δυνατότητα διάθεσης των εμβολίων. Στις 3 Ιανουαρίου ανοίγει ξανά η πλατφόρμα με την παραλαβή των νέων εμβολίων. • Τέλος, όπως μας εισηγήθηκε η Επιτροπή, με την οποία συμπορευόμαστε από την αρχή της πανδημίας, ανακοινώθηκαν τόσο άμεσα μάσκες παντού και αναστολή εκδηλώσεων όσο και σε δεύτερη φάση (τηλεργασία, αλλαγές στη διασκέδαση κτλ), ενώ τη Δευτέρα στην συνεδρίαση της Επιτροπής θα επαναξιολογηθούν τα δεδομένα και αν χρειαστεί θα υπάρξουν προσαρμογές. Τα δύο τελευταία χρόνια μέσα σε συνθήκες πανδημίας και πολλαπλών κρίσεων προσπαθούμε συνεχώς σε όλα τα επίπεδα. Αυτή είναι η αλήθεια με την οποία πορεύεται η κυβέρνηση. Από την άλλη, το ψέμα και η παραποίηση είναι το καταφύγιο όσων δεν αντέχουν την ευθύνη της απόφασης και των καιροσκόπων που βλέπουν στο πόνο των άλλων μια ευκαιρία κέρδους. ΥΓ. Σε ότι αφορά τις δηλώσεις του κ. Τσίπρα για τις ανατιμήσεις, τον ενημερώνουμε ότι η στήριξη της κυβέρνησης στα νοικοκυριά έχει σαν αποτέλεσμα την κάλυψη του 80% των ανατιμήσεων σε σχέση με τον αντίστοιχο λογαριασμό πριν από αυτές, έκπτωση 40% σε όλους τους καταναλωτές φυσικού αερίου για τον Δεκέμβριο, επιδότηση για την κάλυψη του 80% της ρήτρας αναπροσαρμογής σε όλα τα αγροτικά τιμολόγια για το ηλεκτρικό ρεύμα από Αύγουστο έως Δεκέμβριο και όλα αυτά όταν μέσα σε ένα χρόνο, διεθνώς, η τιμή του ηλεκτρικού ρεύματος έχει πενταπλασιαστεί και η τιμή του φυσικού αερίου έχει δεκαπλασιαστεί», καταλήγει η δήλωση του κυβερνητικού εκπροσώπου."
efsyn.gr,https://www.efsyn.gr/ellada/ygeia/324733_mia-anasa-prin-lockdown-sti-lesbo,ΥΓΕΙΑ,Μια ανάσα πριν το lockdown στη Λέσβο,2021-12-22 11:23, efsyn.gr ,"«Βράζει ο τόπος» από κρούσματα του νέου κορονοϊού στη Λέσβο, με τη νόσο να δείχνει ιδιαίτερη προτίμηση στη σχολική κοινότητα και μεγάλο ποσοστό των κατοίκων να παραμένουν ανεμβολίαστοι. Σύμφωνα με τις υγειονομικές αρχές του νησιού, καθημερινά εντοπίζονται περίπου 70 νέες μολύνσεις, οι περισσότερες εξ αυτών μεταξύ μαθητών κι εκπαιδευτικών, με αποτέλεσμα αρκετοί γονείς να φοβούνται να στείλουν τα παιδιά τους στο σχολείο. «Έχουμε αύξηση κρουσμάτων στη μαθητική κοινότητα. Έχουν νοσήσει 13 παιδιά στην πρωτοβάθμια, άλλα 13 στη δευτεροβάθμια, και σε νηπιαγωγείο έχει βρεθεί θετικό ένα παιδάκι, ενώ έχουν νοσήσει και τρεις εκπαιδευτικοί. Συνολικά γύρω στα 500-570 άτομα την εβδομάδα νοσούν από κορονοϊό. Αλλά είναι μικρό το ποσοστό νοσηλείας στο νοσοκομείο», δήλωσε ο αντιπεριφερειάρχης Λέσβου, Πανάγος Κουφέλος από τη συχνότητα του MEGA. «Υπάρχουν αρκετοί αντιεμβολιαστές. Κυμαινόμαστε γύρω στο 50-55% στους εμβολιασμούς, ωστόσο με την Όμικρον προσέρχονται αρκετοί να εμβολιαστούν. Το νοσοκομείο ανταπεξέρχεται. Εξετάζεται το μίνι lockdown, είμαστε σε επικοινωνία με τον ΕΟΔΥ. Είναι όλα ανοιχτά», πρόσθεσε ο αντιπεριφερειάρχης."
efsyn.gr,https://www.efsyn.gr/stiles/ano-kato/324656_poios-ai-basilis,ΑΝΩ ΚΑΤΩ,Ποιος Αη Βασίλης;,2021-12-21 16:00, Παρή Σπίνου ,"Εξαλλοι έγιναν, λέει, οι Ιταλοί όταν επίσκοπος από τη Σικελία αποκάλυψε μπροστά σε μικρά παιδιά πως «δεν υπάρχει Αη Βασίλης», η Ρωμαιοκαθολική Επισκοπή αναγκάστηκε να ζητήσει δημόσια συγγνώμη, αλλά αρκετοί επιμένουν πως κατέστρεψε το πνεύμα των Χριστουγέννων. Κι όμως, τα απανταχού έξυπνα πιτσιρίκια που πριν ακόμα μιλήσουν, κατεβάζουν παιχνίδια από τα τάμπλετ των γονιών και μιλάνε σε βιντεοκλήσεις με τους παππούδες, σίγουρα νιώθουν μπερδεμένα για την εικόνα του Αη Βασίλη, πόσο μάλλον για τον σκοπό της ύπαρξής του. Κι ας παρακολουθούν εκστασιασμένα στο Διαδίκτυο το μαγικό ταξίδι του με το έλκηθρο γύρω από τη Γη τρέχοντας με 650 μίλια το δευτερόλεπτο! Είναι ο χοντρούλης με την άσπρη γενειάδα και την κόκκινη φορεσιά που τρυπώνει στις καμινάδες των σπιτιών; (ναι, αλλά δεν έχουμε τζάκι). Εχει το εργαστήρι του στο μαγικό τοπίο της Λαπωνίας; Οδηγεί το φορτηγό της Coca Cola, χορεύει χιπ χοπ σε διαφήμιση κινητής τηλεφωνίας, τριγυρνάει στις πλατείες και βγάζει σέλφι με τα παιδιά; Κάνει απεργία, όπως διαβάζουμε στα σύγχρονα παραμύθια, γιατί κουράστηκε από τα πολλά ταξίδια, δίνει τον ρόλο του στα ξωτικά ή στην κυρία Αη Βασίλαινα (επιτέλους ισότητα!); Είτε ο Αγιος Νικόλαος των καθολικών είτε ο Μέγας Βασίλειος των χριστιανών, το πνεύμα της αγάπης, της γενναιοδωρίας, του μοιράσματος ξεθωριάζει μπροστά στον καταναλωτισμό και στην πλύση εγκεφάλου να αγοράζεις δώρα μέχρι τελικής πτώσεως. Αλλά τα Χριστούγεννα είναι η κατάλληλη εποχή για να δώσουν τα παιδιά παιχνίδια στα γειτονόπουλα που έχουν μεγαλύτερη ανάγκη, να ζητήσουν συγγνώμη για το μπούλινγκ που έκαναν σε συμμαθητές τους επειδή είναι «διαφορετικοί», να επικοινωνήσουν με άλλα παιδιά, μεταναστών ή προσφύγων, που τα αποφεύγουν. Το καλύτερο δώρο για τους φανατικούς αντιεμβολιαστές, που έκαψαν το βιβλίο του Τριβιζά, μιμούμενοι ναζιστικές πρακτικές, είναι το εμβόλιο, το δώρο της υγείας και της ζωής. Αλλά πώς να το αποδεχτούν; Παραμύθια λέμε τώρα;"
efsyn.gr,https://www.efsyn.gr/politiki/boyli/324255_gerapetritis-anti-mitsotaki-gia-na-apantisei-ston-alexi-tsipra,ΒΟΥΛΗ,Γεραπετρίτης αντί Μητσοτάκη για να απαντήσει στον Αλέξη Τσίπρα,2021-12-18 15:49, efsyn.gr ,"Ο υπουργός Επικρατείας Γιώργος Γεραπετρίτης ανέβηκε στο βήμα της Βουλής, ο οποίος κατηγόρησε τον Αλέξη Τσίπρα ότι συντάχθηκε με τον πιο ακραίο αντισυνταγματικό και αντικοινοβουλευτικό λόγο, υποστηρίζοντας ότι ζητώντας την παραίτηση του Κυριάκου Μητσοτάκη κάνει ότι και οι αντιεμβολιαστές «θεματοφύλακες του Συντάγματος». Με ειρωνείες και χωρίς να απαντήσει επί της ουσίας, και με προφανή στόχο να δώσει χώρο και χρόνο και στον Κυριάκο Μητσοτάκη να κάνει ως άλλος Μωυσής τις ανακοινώσεις του στη δική του ομιλία, και προκαλώντας επεισόδιο με τον πρόεδρο του κόμματος της αξιωματικής αντιπολίτευσης, υποστήριξε ότι ο Αλέξης Τσίπρας επανάλαβε όλα όσα είχε πει και πέρυσι στην αντίστοιχη ομιλία του για τον προϋπολογισμό και πως «γνωρίζει ότι θα έχουμε την άνοιξη πέμπτο κύμα» της πανδημίας. Μη έχοντας προφανώς ακούσει καλά τον Αλέξη Τσίπρα, που κάλεσε τον πρωθυπουργό να παραιτηθεί και να προκηρύξει εκλογές, ο υπουργός Επικρατείας υποστήριξε ότι και να παραιτηθεί ο Κυριάκος Μητσοτάκης, δεν θα αλλάξουν οι πολιτικοί συσχετισμοί, και «θα πάρετε εσείς την εντολή σχηματισμού κυβέρνησης». «Να παραιτηθείτε κύριε Μητσοτάκη. Να προκηρύξετε εκλογές. Να δώσετε τη δυνατότητα στη λαϊκή ετυμηγορία να δώσει διέξοδο», ήταν η φράση του Αλ. Τσίπρα. Σε μια ομιλία-προσωπική επίθεση στον αρχηγό της αξιωματικής αντιπολίτευσης χαρακτηρίζοντάς τον «εγγαστρίμυθο της πολιτικής», που έχει «κλειστό το στόμα και μιλάει ο Πολάκης».  Κατηγόρησε τον ΣΥΡΙΖΑ ως κόμμα του πολιτικού μηδενισμού και απαρίθμησε όλα τα νομοσχέδια που καταψήφισε η αξιωματική αντιπολίτευση, από την υγεία, την κοινωνική πολιτική και παιδεία μέχρι την πανδημία και τις ένοπλες δυνάμεις. Η μόνη φράση που κρατάει κανείς από την ομιλία του Γιώργου Γεραπετρίτη είναι ότι «ο ΣΥΡΙΖΑ καταψηφίζει».  Όσον αφορά τη μελέτη των Τσιόδρα-Λύτρα, κατηγόρησε το κόμμα της αξιωματικής αντιπολίτευση ότι το χρησιμοποιεί για να δείξει ότι δείχνει εμπιστοσύνη στην επιστήμη, ισχυριζόμενος ότι το κόμμα της αξιωματικής αντιπολίτευσης στο θέμα της πανδημίας ποτέ δεν το έκανε, αφήνοντας να εννοηθεί ότι τώρα το βολεύει. "
efsyn.gr,https://www.efsyn.gr/politiki/boyli/324254_apohorise-i-ko-toy-syriza-meta-apo-proklisi-gerapetriti,ΒΟΥΛΗ,Αποχώρησε η Κ.Ο. του ΣΥΡΙΖΑ μετά από πρόκληση Γεραπετρίτη,2021-12-18 15:39, efsyn.gr ,"«Επεισόδιο» μεταξύ του υπουργού Επικρατείας και του προέδρου του ΣΥΡΙΖΑ, αφού ο δεύτερος ολοκλήρωσε την ομιλία του κατά την τελευταία συνεδρίαση της πενθήμερης συζήτησης του κρατικού προϋπολογισμού για το 2022 στην Ολομέλεια της Βουλής. «Ήρθε η ώρα να αποχωρήσετε, κύριε πρόεδρε» είπε προκλητικά ο υπουργός Επικρατείας απευθυνόμενος στον Αλέξη Τσίπρα, που του απάντησε ζητώντας του να ανακαλέσει την παραπάνω φράση. «Δεν είστε αρχηγός κόμματος για να έχω εγώ υποχρέωση να κάθομαι να σας ακούω και να σας απαντώ και δεν είστε εκλεγμένος με την ψήφο του ελληνικού λαού σε αυτό το κοινοβούλιο. Όταν πάρετε την ψήφο να έχετε το θάρρος ή το θράσος να απαντάτε στον αρχηγό της αντιπολίτευσης και τους πολιτικούς σας αντιπάλους» τόνισε ο κ. Τσίπρας και πρόσθεσε:  «Δεν είμαι υποχρεωμένος να σας ακούσω, ούτε να σας απαντήσω... Εσείς ήσασταν που δηλώσατε ότι και 5.000 ΜΕΘ να είχαμε, ήσαστε σήμερα υποχρεωμένος να δώσετε απαντήσεις στον ελληνικό λαό αντί να μας κουνάτε το δάχτυλο». Από την πλευρά του ο κ. Γεραπετρίτης απάντησε κατηγορώντας ύστερα τον κ. Τσίπρα ότι συντάχθηκε με τον πιο ακραίο αντισυνταγματικό και αντικοινοβουλευτικό λόγο, υποστηρίζοντας ότι με το αίτημα του δεύτερου για παραίτηση Μητσοτάκη κάνει ότι και οι αντιεμβολιαστές «θεματοφύλακες του Συντάγματος». Με ειρωνείες και χωρίς να απαντήσει επί της ουσίας, και με προφανή στόχο να δώσει χώρο και χρόνο και στον Κυριάκο Μητσοτάκη να κάνει ως άλλος Μωυσής τις ανακοινώσεις του, υποστήριξε ότι ο Αλέξης Τσίπρας επανάλαβε όλα όσα είχε πει και πέρυσι στην αντίστοιχη ομιλία του για τον προϋπολογισμό και πως «γνωρίζει ότι θα έχουμε την άνοιξη πέμπτο κύμα» της πανδημίας. «Είναι προσβλητικό για το κοινοβούλιο αυτό που είπε ο αρχηγός της αντιπολίτευσης ότι συνομιλεί μόνο με τον πρωθυπουργό. Η μομφή ότι δεν έχω εκλεγεί με την ψήφο του ελληνικού λαού είναι προσβολή προς τους βουλευτές Επικρατείας. Ας την απευθύνει και στους δικούς του βουλευτές» είπε θυμίζοντας ότι είναι υπουργός Επικρατείας."
efsyn.gr,https://www.efsyn.gr/kosmos/eyropi/323880_antiemboliastes-sta-opla,ΕΥΡΩΠΗ,Αντιεμβολιαστές στα... όπλα!,2021-12-16 06:00, Γιώργος Τσιάρας ,"Σοκ προκαλεί στη Γερμανία η είδηση για σχέδιο δολοφονίας του πρωθυπουργού της Κάτω Σαξονίας, Μίκαελ Κρέτσμερ, από ομάδα σκληροπυρηνικών αντιεμβολιαστών, που οδήγησε μάλιστα σε σειρά από αστυνομικές εφόδους σε σπίτια ορισμένων από τους εμπλεκομένους στη Δρέσδη, στις οποίες πήρε μέρος και η αντιτρομοκρατική υπηρεσία! Οι απειλές αυτές κυκλοφορούν σε σελίδα αντιεμβολιαστών στην εφαρμογή ανταλλαγής κρυπτογραφημένων μηνυμάτων Telegram, όπου μέλη της ομάδας «Dresden Online Networking» ζητούσαν με ηχητικά μηνύματα να αντιταχθούν, «αν είναι απαραίτητο και με όπλα», στα υφιστάμενα μέτρα, στοχοποιώντας προσωπικά τον (δεξιό Χριστιανοδημοκράτη) Κρέτσμερ και άλλους πολιτικούς που εκφράζονται δημόσια υπέρ του υποχρεωτικού εμβολιασμού. Από τα σχόλια που αποκαλύφθηκαν σε τηλεοπτική εκπομπή, μάλιστα, φαίνεται ότι κάποια μέλη έχουν ήδη οπλιστεί με κυνηγετικά όπλα, ξίφη και βαλλίστρες, και ότι βρίσκονταν στο στάδιο του σχεδιασμού για τη δολοφονία του Κρέτσμερ! Να σημειωθεί εδώ ότι η Σαξονία, στην ανατολική Γερμανία, είναι το προπύργιο του αντιεμβολιαστικού κινήματος και το κρατίδιο με το χαμηλότερο ποσοστό εμβολιασμού σε σχέση με τον εθνικό μέσο όρο – πράγμα διόλου παράξενο, αφού αποτελεί και το «οχυρό» του ακροδεξιού κόμματος AfD. Στις αρχές Δεκεμβρίου, μάλιστα, αντιεμβολιαστές συγκεντρώθηκαν μπροστά στο σπίτι της υπουργού Υγείας της Σαξονίας, Πέτρα Κέπινγκ, με πυρσούς και σφυρίχτρες, ενώ ειδικοί σε θέματα ασφαλείας εκτιμούν ότι σε παγγερμανικό επίπεδο ώς και 20.000 αρνητές έχουν «ριζοσπαστικοποιηθεί» και είναι έτοιμοι να καταφύγουν στην ένοπλη βία! Στη χθεσινή παρθενική του ομιλία στη Βουλή ως καγκελάριος, ο Ολαφ Σολτς αναφέρθηκε στο θέμα σημειώνοντας ότι «όσοι παρέλασαν με δάδες και προσπάθησαν να εκφοβίσουν με βία και απειλές θανάτου, θα αντιμετωπιστούν με κάθε μέσο του συνταγματικού κράτους μας». Και βέβαια επανέλαβε πως δεν μπορεί να καταλάβει όσους αποφεύγουν να εμβολιαστούν: «Αυτό που υπάρχει σήμερα στη Γερμανία είναι άρνηση της πραγματικότητας, οι παράλογες ιστορίες συνωμοσίας, η σκόπιμη παραπληροφόρηση και ο βίαιος εξτρεμισμός […] Η αλήθεια για τον κορονοϊό στη Γερμανία είναι ότι σήμερα, 15 Δεκεμβρίου 2021, θα μπορούσαν όλοι οι ενήλικοι να είχαν ήδη εμβολιαστεί τουλάχιστον δυο φορές και όλοι οι ευπαθείς να είχαν προχωρήσει και στον ενισχυτικό εμβολιασμό... Εμβολιαστείτε, εάν θέλετε να πάρετε πίσω τη ζωή σας!». Να σημειωθεί εδώ ότι χθες πέθαναν από τον κορονοϊό στη Γερμανία άλλοι 453 άνθρωποι, ενώ καταγράφηκαν πάνω από 51.000 κρούσματα του νέου κορονοϊού, και στη γειτονική Πολωνία –που συνορεύει με τη Σαξονία και «βράζει» από την πανδημία– πέθαναν 660 άνθρωποι και ανακοινώθηκαν 24.000 κρούσματα."
efsyn.gr,https://www.efsyn.gr/politiki/boyli/323825_pyra-kai-sti-boyli-meta-tin-apokalyptiki-ekthesi,ΒΟΥΛΗ,Πυρά και στη Βουλή μετά την αποκαλυπτική έκθεση,2021-12-15 21:22, efsyn.gr ,"Εξηγήσεις για τη στάση της κυβέρνησης και του ίδιου του πρωθυπουργού, ζήτησαν βουλευτές της αντιπολίτευσης σήμερα στη Βουλή, μετά τη δημοσιοποίηση της έκθεσης των Τσιόδρα, Λύτρα. Υπενθυμίζεται ότι η εν λόγω μελέτη υπογραμμίζει μεταξύ άλλων ότι η νοσηλεία εκτός ΜΕΘ σχετιζόταν με 87% αυξημένη θνητότητα, εκθέτοντας τον Κυριάκο Μητσοτάκη για όσα είχε πει πριν λίγο καιρό από το βήμα της Βουλής.  Σήμερα, λοιπόν, κατά τη συζήτηση του κρατικού Προϋπολογισμού 2022 στην ολομέλεια, οι κυβερνητικοί βουλευτές –που βρέθηκαν εν μέσω πυρών από την αντιπολίτευση– επιχείρησαν να αποδράσουν πετώντας την μπάλα στην κερκίδα ή κατηγορώντας τον ΣΥΡΙΖΑ που (όπως υποστήριξαν μεταξύ άλλων) κάνει πολιτική πάνω στους θανάτους και κλείνει το μάτι στους αντιεμβολιαστές.  Με την κυβέρνηση λοιπόν να μη σκοπεύει να απολογηθεί ούτε καν να ζητήσει μια «συγγνώμη», η βουλευτής του ΣΥΡΙΖΑ, Δώρα Αυγέρη, υποστήριξε ότι «ενώ σύμφωνα με τα στοιχεία της έκθεσης υπάρχει αύξηση της θνησιμότητας εκτός ΜΕΘ, η κυβέρνηση, που έχει σφυρίξει την τεχνητή λήξη της πανδημίας, προσπαθεί να καλλιεργήσει μία άλλη ψευδή εικόνα». Όπως τόνισε η κ. Αυγέρη, «ο πρωθυπουργός είναι, ή ψεύτης ή ανενημέρωτος, και αγνοεί μία πολύ σημαντική έρευνα επιστημόνων, μέλη της επιτροπής για τη διαχείριση της πανδημίας. Σε κάθε περίπτωση είναι επικίνδυνος και υπόλογος στον ελληνικό λαό» και πρόσθεσε: «Τα στοιχεία της μελέτης, δείχνουν ότι το ΕΣΥ αδυνατεί να ανταποκριθεί όταν έχει φόρτο. Με περισσότερους από 400 διασωληνομένους, χάνουμε ασθενείς που θα μπορούσαν να έχουν ζήσει υπό άλλες συνθήκες. Κάτω από αυτές τις αποκαλύψεις και τα νέα δεδομένα που υπάρχουν, συζητούμε λοιπόν ένα Προϋπολογισμό με γυάλινα πόδια». Συνεχίζοντας στην ίδια λογική, η βουλευτής του ΣΥΡΙΖΑ σημείωσε επίσης πως «χθες η χώρα είχε 130 θανάτους, καταγράφοντας την δεύτερη χειρότερη μέρα από την έναρξη της πανδημίας. Στη κυβέρνηση βλέπετε τους 19.900 ανθρώπους που έχασαν τη ζωή τους ως απλούς αριθμούς. Με βάση την καμπύλη στον δείκτη του 7ημέρου, η Ελλάδα είναι μακράν στην χειρότερη θέση, όχι μόνο μέσα στην Ε.Ε., αλλά και των χωρών όλου του πλανήτη. Εκατοντάδες θανάτους έχουμε καθημερινά γιατί η κυβέρνηση έχει σφυρίξει τη λήξη τεχνητά της πανδημίας». «Αντιπολίτευση με θανάτους δεν νοείται να γίνεται», ήταν η αντίδραση που ήρθε από την κοινοβουλευτική εκπρόσωπος της Ν.Δ. Φωτεινή Αραμπατζή, επικαλούμενη σχετική αναφορά του βουλευτή του ΣΥΡΙΖΑ, Νίκου Φίλη. Συνεχίζοντας να πετά την μπάλα στις κερκίδες, η κ. Αραμπατζή ανέφερε πως «προσπαθείτε με ψέματα να φέρετε στα δικά σας μέτρα και σταθμά τα στοιχεία. Είναι χυδαίο και ευτελές. Καμία κουβέντα δεν λέτε ότι οι ΜΕΘ επί ημερών μας, και εν μέσω πανδημίας, αυξήθηκαν και προστέθηκαν χιλιάδες υγειονομικοί στο σύστημα υγείας. Κρύβετε ότι στη δική σας περίοδο και χωρίς πανδημία, είχαμε 90 αναμονές για ΜΕΘ. Αυτά δεν σας συμφέρουν στο ΣΥΡΙΖΑ». Στο ίδιο μήκος κύματος με την κ. Αραμπατζή κι ο αναπληρωτής υπουργός Οικονομικών Θεόδωρος Σκυλακάκης, ο οποίος είπε πως «είναι ιδιαίτερα δυσάρεστο να γίνεται αντιπολίτευση με βάση τα στοιχεία των θανάτων συμπολιτών μας». Υποστήριξε πως «ο αριθμός των θανάτων στην Ελλάδα από την αρχή της πανδημίας μέχρι σήμερα, που βρίσκεται στη κορυφή του κύματος, είναι με βάση τα τελευταία στοιχεία, σε καλύτερη θέση από την Ιταλία και Ισπανία. Και το κλειδί στους διασωληνωμένους είναι η έλλειψη αναισθησιολόγων», ενώ κατηγόρησε το ΣΥΡΙΖΑ ότι κλείνει το μάτι στους αντιεμβολιαστές. Επιχειρώντας να επανέλθει στην ουσία της συζήτησης, ο κοινοβουλευτικός εκπρόσωπος του ΣΥΡΙΖΑ, Ευκλείδης Τσακαλώτος, είπε πως «η ερώτηση είναι πολύ συγκεκριμένη», προσθέτοντας πως «ο πρωθυπουργός είπε δεν είδε καμία μελέτη που να αποδεικνύει ότι υπάρχουν ενδείξεις, ότι υπάρχει διαφορά για τους διασωληνομένους εντός ή εκτός ΜΕΘ - και βγαίνει μελέτη που λέει ότι εκτός ΜΕΘ αυξάνεται κατά 87% ο κίνδυνος να πεθάνει ο ασθενής». Σύμφωνα με τον κ. Τσακαλώτο, «αυτή τη μελέτη θα μπορούσε να την έχει ο πρωθυπουργός από τον Μάιο. Αν δεν το ήξερε, δεν την διάβασε έπρεπε να πει συγγνώμη. Το ήξερε ή κοροϊδεύει; Αυτό σας ρώτησε η συνάδελφος. Μας κατηγορήσατε ότι παίζουμε εμείς με τους θανάτους. Θυμάστε στο Μάτι τι έλεγε; Εμείς δεν παίζουμε με τους θανάτους. Δεν το κάναμε ποτέ και δεν θα το κάνουμε ποτέ. Όταν όμως ο καθηγητής πνευμονολογίας λέει ότι έχουμε περισσότερους θανάτους, αντί να το δούμε αυτό, να ανταποκριθούμε στην αγωνία που υπάρχει και να δούμε πως θα το αντιμετωπίσουμε, μας λέτε ότι παίζουμε με τους θανάτους. Αυτά που λέτε ότι κλείνουμε το μάτι στους αντιεμβολιαστές, πολύ λίγους πόντους σας δίνει και πολύ μεγάλη ζημιά κάνει στη κοινή μας προσπάθεια». Ο κ. Τσακαλώτος πρόσθεσε ακόμα ότι τα τρολαρίσματα που γίνονται «περί πανικού και αδιεξόδου της Κουμουνδούρου, ταιριάζουν στη ΝΔ που δεν δίνει καμία πειστική απάντηση». Συμπλήρωσε με νόημα πως «θα μπορούσατε να λύσετε το θέμα με μια συγγνώμη. Δεν το έχετε κάνει όμως», συμπλήρωσε. Ανταπαντώντας με προκλητικό τρόπο ο κ. Σκυλακάκης, δεν αναφέρθηκε καθόλου στην έλλειψη ουσιαστικής ενίσχυσης του ΕΣΥ εν μέσω πανδημίας, αλλά επικαλέστηκε την καταγγελία που είχε κάνει ο πρόεδρος της ΠΟΕΔΗΝ, Μιχάλης Γιαννάκος το 2019, για θανάτους λόγω έλλειψης εντατικών κλινών, σημειώνοντας ότι τον ΣΥΡΙΖΑ τον ενοχλεί η αλήθεια.  «Οι ΜΕΘ δεν είναι σαν τα δόντια του δράκου. Να τα πετάς και να φυτρώνουν. Προετοιμάζονται οι ΜΕΘ. Και η αλήθεια είναι βαθιά ένοχη για τον ΣΥΡΙΖΑ. Παραλάβαμε 566 ΜΕΘ και σήμερα έχουμε 700 ΜΕΘ για τον κόβιντ. Η απάντηση είναι απλή. Όταν υπάρχει έλλειψη ΜΕΘ, αυξάνεται η θνητότητα, όταν υπάρχει μεγάλος αριθμός διασωληνωμένος. Η αιτιώδης σχέση προκύπτει όταν αυτός ο μικρός αριθμός, μένει απέξω», είπε επίσης ο κ. Σκυλακάκης."
efsyn.gr,https://www.efsyn.gr/politiki/antipoliteysi/323822_synehes-sfyrokopima-meta-tin-ekthesi-kolafo-kai-ta-kybernitika,ΑΝΤΙΠΟΛΙΤΕΥΣΗ,Συνεχές σφυροκόπημα μετά την έκθεση-κόλαφο και τα κυβερνητικά μισόλογα,2021-12-15 20:25, efsyn.gr ,"Μαζική επίθεση επιφύλαξαν σύσσωμα τα κόμματα της αντιπολίτευσης εναντίον της κυβέρνησης, έπειτα από τη δημοσιοποίηση της μελέτης/έρευνας των Τσιόδρα, Λύτρα, η οποία μεταξύ άλλων υπογραμμίζει ότι η νοσηλεία εκτός ΜΕΘ σχετιζόταν με 87% αυξημένη θνητότητα, έναντι με τη νοσηλεία μέσα σε Μονάδες Εντατικής Θεραπείας. Η έκθεση φέρνει σε δεινή θέση τον ίδιο τον πρωθυπουργό, ο οποίος από το βήμα της Βουλής διαρρήγνυε τα ιμάτιά του πως δεν υπάρχει καμία επιστημονική μελέτη που να επιβεβαιώνει ότι αυξάνεται η θνητότητα στους διασωληνωμένους ασθενείς εκτός ΜΕΘ.  Άμεση ήταν η αντίδραση των κομμάτων της αντιπολίτευσης μετά τις αποκαλύψεις. Πιο χαρακτηριστική, η αναφορά του προέδρου του ΣΥΡΙΖΑ-ΠΣ, Αλέξη Τσίπρα, ο οποίος σε ανάρτησή του κατηγόρησε ευθέως τον πρωθυπουργό, λέγοντας μεταξύ άλλων: «Προφανώς τα γνώριζε ο κ. Μητσοτάκης όταν μου απαντούσε στη Βουλή. Να τον πω ψεύτη; Πολιτικό απατεώνα; Με 19475 νεκρούς, τα λόγια χάνουν το νόημά τους…». Μελέτη Τσιόδρα-Λύτρα από 5/21:87% αυξημένη θνητότητα εκτός ΜΕΘ.38,5% των θανάτων θα είχε αποφευχθεί αν είχε θωρακιστεί το ΕΣΥ.Προφανώς τα γνώριζε ο κ. Μητσοτάκης όταν μου απαντούσε στη Βουλή.Να τον πω ψεύτη;Πολιτικό απατεώνα;Με 19475 νεκρούς, τα λόγια χάνουν το νόημά τους… Από την πλευρά του ο κυβερνητικός εκπρόσωπος Γιάννης Οικονόμου, με έκδηλη αμηχανία, επιχείρησε να σώσει ό,τι μπορεί μετά τις αποκαλύψεις,  κατηγορώντας για ακόμα μια φορά τον... ΣΥΡΙΖΑ.  Σημειώνεται ότι και στο Κοινοβούλιο, οι κυβερνητικοί βουλευτές βρέθηκαν εν μέσω πυρών, ωστόσο δεν έδειξαν καμία διάθεση να απολογηθούν. Αντίθετα, επιχείρησαν να αποδράσουν πετώντας την μπάλα στην κερκίδα ή κατηγορώντας τον ΣΥΡΙΖΑ που (όπως υποστήριξαν μεταξύ άλλων) κάνει πολιτική πάνω στους θανάτους και κλείνει το μάτι στους αντιεμβολιαστές.  Σε κάθε περίπτωση, πρόκειται για μια εξέλιξη που φέρνει σε ρόλο απολογούμενου την κυβέρνηση, εκθέτοντάς την ανεπανόρθωτα, την ώρα που ο συνολικός αριθμός των θανάτων από τη νόσο Covid-19 έχει ήδη ξεπεράσει τις 19.500 και οδεύει ακάθεκτος για τις 20.000. Ακολουθούν οι τοποθετήσεις κομμάτων και εκπροσώπων τους, καθώς και η ανακοίνωση του Γ. Οικονόμου:  Δεν μας κάνει εντύπωση που ένας πολιτικός ολετήρας, όπως ο κ. Τσίπρας, προσπαθεί να φέρει στα δικά του περιορισμένα μέτρα μια επιστημονική μελέτη. Με ψέματα και αποσπασματική επίκληση στοιχείων. Με τρόπο χυδαίο και ευτελή. Διότι αποκρύπτει συνειδητά όχι μόνο ότι μέσα σε λιγότερα από 2 χρόνια υπερδιπλασιάστηκαν οι ΜΕΘ, ούτε ότι  προστέθηκαν χιλιάδες υγειονομικοί στο σύστημα, ούτε ότι σήμερα το σύνολο των ΜΕΘ δημόσιων και ιδιωτικών νοσοκομείων είναι στη διάθεση του Ε.Σ.Υ., αλλά και το γεγονός ότι την περίοδο 2015-2019, χωρίς πανδημία, υπήρχαν μέρες που είχαμε μέχρι και 90 αναμονές για ΜΕΘ.   Κυρίως όμως είναι χυδαίος ο τρόπος του, γιατί αποκρύπτει την ουσία της επιστημονικής μελέτης, την οποία ουσιαστικά κανιβαλίζει. Το γεγονός είναι ότι όσο λιγότερη πίεση έχει το Ε.Σ.Υ., τόσο μεγαλύτερες είναι οι πιθανότητες να σωθούν ανθρώπινες ζωές και όσο μεγαλύτερη πίεση υπάρχει, τόσο αυξάνεται και ο αριθμός των θανάτων. Αυτό μας λένε οι επιστήμονες. Ο μοναδικός τρόπος, όμως , για να το πετύχουμε αυτό ήταν και παραμένει ο εμβολιασμός. Αν είχαμε μεγαλύτερη εμβολιαστική κάλυψη, δεν θα φτάναμε ποτέ να έχουμε τόσους ασθενείς σε ΜΕΘ. Η Κυβέρνηση έκανε και κάνει τα πάντα προς την κατεύθυνση αυτή. Ας δούμε, σε χαρακτηριστικές στιγμές αυτής της διαδρομής, τι έκανε ο κ. Τσίπρας: Όλο αυτό το διάστημα, ο κ. Τσίπρας έκλεινε το μάτι στους αντιεμβολιαστές και στερούσε από τη χώρα το ενιαίο μέτωπο που χρειαζόμασταν για να αντιμετωπίσουμε την πανδημία σύμφωνα με τις οδηγίες της επιστήμης.  Όσον αφορά την επισήμανση της μελέτης, για αυξημένους θανάτους σε νοσοκομεία της Περιφέρειας, ο Πρωθυπουργός από την 1η Ιουνίου είχε πει καθαρά σε συνέδριο του «Πρώτου Θέματος» για την Υγεία: «Έχουμε έναν νοσηλευτικό χάρτη ο οποίος ξεκάθαρα δεν είναι ορθολογικός και δυστυχώς -δεν έχω καμία δυσκολία να το πω ανοιχτά και δημόσια, γιατί πρέπει επιτέλους να μιλάμε για αυτά τα θέματα- τα μεγάλα προβλήματα διαχείρισης του Covid τα είδαμε σε περιφερειακά νοσοκομεία των οποίων συχνά η ίδια η πανδημία ξεπέρασε τις δυνατότητες τους». Κι όταν είχε επισημανθεί αυτό η Αντιπολίτευση κατήγγειλε την ανάγκη ανασχεδιασμού του υγειονομικού χάρτη. Όσον αφορά, δε, στην αυξημένη θνητότητα εκτός ΜΕΘ, στην ίδια τη μελέτη και στην ίδια παράγραφο αναφέρεται ότι «αυτό (α) αφορούσε λίγους, μόνο ~5% των διασωληνωμένων (οι υπόλοιποι ήταν εντός ΜΕΘ), και (β) εν μέρει ίσως αφορά διαλογή των πιο βαριά πασχόντων ασθενών, άρα μη αιτιακή σχέση, άρα πρέπει να ερμηνευθεί με προσοχή». Ο κ. Τσίπρας βέβαια αποκρύπτει τα στοιχεία που δεν βολεύουν την ερμηνεία του.  Αντί λοιπόν να κάνει τον κήνσορα, ας συγκρίνει τι παρέδωσε η Κυβέρνηση του στο Ε.Σ.Υ. και τι έχει αλλάξει μέχρι σήμερα και, κυρίως, ας αναλογιστεί μήπως οι θάνατοι, στους οποίους ξεδιάντροπα εδώ και μήνες αναζητά διέξοδο από την πολιτική του αφάνεια,  είναι και η αντανάκλαση της ασύνετης και καιροσκοπικής συμπεριφοράς του Πριν λίγες μέρες ο κ. Μητσοτάκης ισχυρίστηκε το αδιανόητο στη Βουλή, ότι «δεν υπάρχουν ενδείξεις ότι οι διασωληνωμένοι εκτός ΜΕΘ έχουν μεγαλύτερη θνησιμότητα».  Σήμερα αποκαλύπτεται ότι ήδη από το Μάιο έχει στα χέρια του μελέτη από τους κ.κ. Τσιόδρα και Λύτρα, που δείχνει πως οι διασωληνωμένοι εκτός ΜΕΘ έχουν θνητότητα 87% και πως το ΕΣΥ αδυνατεί να ανταποκριθεί στον φόρτο όταν υπάρχουν πάνω από 400 διασωληνωμένοι, με αποτέλεσμα να πεθαίνουν ασθενείς που θα ζούσαν αν νοσηλεύονταν υπό άλλες συνθήκες.  Ο κ. Μητσοτάκης όχι μόνο είπε χυδαία ψέματα για να αποποιηθεί των ευθυνών του για τις χιλιάδες απώλειες που θα μπορούσαν να έχουν αποτραπεί. Όχι μόνο απαξιώνει συνειδητά την επιστήμη και την κοινή λογική για το πολιτικό του όφελος. Αλλά, αν και τον προειδοποιούσαν από το Μάιο οι επιστήμονες πως το ΕΣΥ δεν θα αντέξει και θα πεθαίνουν άνθρωποι, δεν έκανε και συνεχίζει να μην κάνει τίποτα για να το ενισχύσει. Με αποκορύφωμα τον Προϋπολογισμό που με 130 νεκρούς μόλις χθες και 1.318 μόνο μέσα σε 12 μέρες στο Δεκέμβριο, θεωρεί λήξασα την πανδημία και κόβει 820 εκατ. ευρώ από τις δαπάνες Υγείας, ενώ αρνείται ακόμα και τώρα την επίταξη ιδιωτικών και στρατιωτικών νοσοκομείων.  Ο κ. Μητσοτάκης δεν είναι μόνο ψεύτης. Είναι και εγκληματικά αδιάφορος για χιλιάδες ζωές που θα μπορούσαν να είχαν σωθεί.   Μετά τη δημοσιοποίηση  της επιστημονικής μελέτης για την αυξημένη θνητότητα στη χώρα μας, ειδικά στο πεδίο των Μ.Ε.Θ. λόγω της ανεπάρκειας του συστήματος υγείας και της έλλειψης προετοιμασίας του ΕΣΥ, ο πρωθυπουργός της χώρας ο κ. Μητσοτάκης είναι βαθύτατα εκτεθειμένος. Έσπευσε πριν από λίγο καιρό να πει δημόσια ανερυθρίαστα ότι δεν υπάρχουν επιστημονικά στοιχεία που να τεκμηριώνουν ότι επιβαρύνεται δραματικά η κατάσταση των διασωληνωμένων εκτός εντατικής. Η επιστημονική έρευνα και οι τεκμηριωμένες δημοσιεύσεις των επιστημόνων αποδεικνύουν ότι αυτό δεν ισχύει. Προχθές μάλιστα οι εκπρόσωποι των εντατικολόγων της χώρας κράτησαν πολύ σημαντικές αποστάσεις από τις δηλώσεις του πρωθυπουργού, μιλώντας για αδόκιμη αναφορά. Θεωρώ ότι αυτό που προκύπτει πλέον είναι ότι έχουμε στη χώρα αποτρέψιμους θανάτους οι οποίοι θα μπορούσαν να είχαν αποφευχθεί εάν υπήρχε έγκαιρα και σωστά η κατάλληλη προετοιμασία των δημόσιων νοσοκομείων, των δημόσιων Μ.Ε.Θ., εάν είχε έγκαιρα επιταχθεί ο ιδιωτικός τομέας και είχε αναλάβει μαζί με τα στρατιωτικά νοσοκομεία ένα σημαντικό μέρος από τη νοσηλεία των ασθενών με κορωνοϊό. Ο κ. Μητσοτάκης ή πρέπει τώρα να ανασκευάσει και να ζητήσει δημόσια συγνώμη ή θεωρώ ότι οδηγεί στην πλήρη ανυποληψία, όχι μόνο της κυβερνητικής διαχείρισης, αλλά δυστυχώς της πολιτείας και των θεσμών. Η κοινωνία είναι δύσπιστη, απαιτεί εξηγήσεις, βιώνει μια τραγική πραγματικότητα, είναι σε εξέλιξη μια  υγειονομική τραγωδία στη χώρα, υπάρχει τρομερή ανασφάλεια και αβεβαιότητα για την υγεία, για τη δουλειά, για το εισόδημα και την επιβίωση των ανθρώπων και αυτό που απαιτούν οι πολίτες είναι διαφάνεια, αξιοπιστία και βεβαίως ενδυνάμωση του δημόσιου συστήματος υγείας και του κράτους πρόνοιας.​ Με δήλωσή του, ο βουλευτής του Κινήματος Αλλαγής και υπεύθυνος τομέα Υγείας του κόμματος, Ανδρέας Πουλάς, υπογράμμισε πως «η μελέτη των καθηγητών Θεόδωρου Λύτρα και Σωτήρη Τσιόδρα, η οποία δημοσιεύθηκε σε έγκριτη ιατρική επιθεώρηση και ήταν σε γνώση του Πρωθυπουργού από τον Μάϊο, επιβεβαιώνει την αποτυχία της Κυβέρνησης να θωρακίσει έγκαιρα το ΕΣΥ, ώστε να βελτιώσει την αποτελεσματικότητά του απέναντι στην πανδημία». Αφού θύμισε ότι «σύμφωνα με τη μελέτη, καθημερινά φεύγουν από τη ζωή ασθενείς που υπό διαφορετικές συνθήκες θα μπορούσαν να ζήσουν, αφού η θνητότητα εκτός ΜΕΘ είναι αυξημένη κατά 87%. Μοναδες Εντατικής Θεραπείας, που αναπτύχθηκαν γρήγορα αλλά δε στελεχώθηκαν ή στελεχώθηκαν με προσωπικό που δεν εκπαιδεύτηκε έγκαιρα ή έχουν προσωπικό που πολύ σύντομα θα υπερβεί τα όρια των αντοχών του», ο κ. Πουλάς τόνισε πως «η Κυβέρνηση είναι έκθετη πολιτικά και ηθικά. Για το Κίνημα Αλλαγής, η πραγματική αύξηση και η κατάλληλη στελέχωση των κλινών ΜΕΘ με εξειδικευμένο και έμπειρο προσωπικό δεν είναι πολυτέλεια, αλλά επείγουσα ανάγκη και πρωταρχική επιλογή. Επιλογή ζωής». Ο γ.γ. της Κ.Ε. του ΚΚΕ, Δημήτρης Κουστούμπας, μιλώντας από την Καλαμάτα ανέφερε μεταξύ άλλων πως «η αναγκαιότητα για περισσότερες ΜΕΘ για να σωθούν ανθρώπινες ζωές φωνάζει από παντού: από τις έρευνες όλων των επιστημόνων ακόμα και συνεργατών της κυβέρνησης για τους αυξημένους θανάτους εκτός ΜΕΘ, οι οποίες διαψεύδουν τον ίδιο τον πρωθυπουργό, συνολικά την κυβέρνηση που τις θεωρεί “πολυτέλεια”». Επίσης σημείωσε πως «η κυβέρνηση της Ν.Δ., με τη συνδρομή βέβαια των ΜΜΕ, έχει επιλέξει να επικεντρώνει στον αναγκαίο εμβολιασμό και την υποχρεωτικότητά του, γιατί κάθε άλλο μέτρο για την πανδημία κοστίζει ακριβά στο σύστημα. Ένα σύστημα που βάζει στη ζυγαριά την υγεία του λαού και τα κέρδη των ιδιωτικών ομίλων υγείας. Ακόμα όμως και ο αναγκαίος εμβολιασμός σκοντάφτει στην απουσία ενός αποκλειστικά δημόσιου και δωρεάν συστήματος υγείας. Ένα σύστημα υγείας, όπου η Πρωτοβάθμια Φροντίδα Υγείας με ένα μεγάλο δίκτυο υποδομών και γιατρών θα μπορούσε να είχε πάρει πάνω της τον εμβολιασμό και να τον είχε ήδη ολοκληρώσει, γιατί ταυτόχρονα θα είχε λύσει και το ζήτημα της ολοκληρωμένης προσωποποιημένης ενημέρωσης και της πρόληψης και της παρακολούθησης των εμβολιασμένων». «Νέο μαύρο ρεκόρ κατέγραψαν χθες οι θάνατοι από κορονοϊό στη χώρα μας με 130 πολίτες να χάνουν τη ζωή τους από τον φονικό ιό», υπογραμμίζει σε δήλωσή του ο εκπρόσωπος Τύπου του ΜέΡΑ25, Μιχάλης Κριθαρίδης. «Την ίδια στιγμή άρθρο των κ. κ. Τσιόδρα και Λύτρα εκθέτει την κυβέρνηση και την αντιεπιστημονική ""λογική"" του πρωθυπουργού για τη διασωλήνωση εκτός ΜΕΘ», σημειώνει, επισημαίνοντας ότι «σύμφωνα με το επιστημονικό αυτό άρθρο με περισσότερους από 400 διασωληνωμένους στο ΕΣΥ χάνουμε ασθενείς που αναμένεται να ζούσαν αν νοσηλεύονταν υπό άλλες συνθήκες». Όπως αναφέρει, «από τους 3.988 θανάτους διασωληνωμένων που αναλύθηκαν, 1.535 αποδίδονται αθροιστικά σε 3 παράγοντες, δηλαδή εκτιμάται ότι τόσοι θα γλίτωναν αν όλοι νοσηλεύονταν με χαμηλό φόρτο στο ΕΣΥ, σε νοσοκομεία της Αττικής και εντός ΜΕΘ, καθώς νοσηλεία εκτός ΜΕΘ σχετιζόταν με 87% αυξημένη θνησιμότητα».  «Μετά από αυτά λοιπόν, που δεν τα λέει το ΜέΡΑ25 αλλά οι επιστήμονες τους οποίους έχει εμπιστευτεί ο πρωθυπουργός, οι απόψεις που ο ίδιος εξέφρασε για την διασωλήνωση εκτός ΜΕΘ συνιστούν έγκλημα», σχολιάζει ο εκπρόσωπος του κόμματος και προσθέτει: «Έγκλημα είναι και η μη ενίσχυση του ΕΣΥ όπως αποδεικνύεται και από το επιστημονικό αυτό πόνημα, με ανθρώπους να χάνονται καθημερινά ενώ θα μπορούσαν να έχουν σωθεί». «Πόσοι από τους 130 ανθρώπους που χάσαμε χθες θα είχαν σωθεί αν δεν επέμενε ο κ. Μητσοτάκης στις τραγικές πολιτικές του αποφάσεις να μην ενισχύσει το ΕΣΥ και να μην γίνονται τεστ;», καταλήγει.  "
efsyn.gr,https://www.efsyn.gr/politiki/kybernisi/323780_kybernitiko-bertigko-meta-tin-apokalyptiki-meleti-lytra-tsiodra,ΚΥΒΕΡΝΗΣΗ,Κυβερνητικό «βέρτιγκο» μετά την αποκαλυπτική μελέτη Λύτρα-Τσιόδρα,2021-12-15 15:37, efsyn.gr ,"Στη δίνη των θανάτων εκτός ΜΕΘ παραμένει εγκλωβισμένη η κυβέρνηση, με το Μαξίμου να βρίσκεται βαρύτατα εκτεθειμένο έπειτα από τη δημοσιοποίηση μελέτης των καθηγητών Λύτρα και Τσιόδρα, που, εμμέσως πλην σαφώς, αδειάζει τον πρωθυπουργό και τους ισχυρισμούς που είχε προβάλει εκείνος από το βήμα της Βουλής. Όπως ενημέρωσε μέσω Twitter ο καθηγητής Δημόσιας Υγείας, Θεόδωρος Λύτρας, έχει καταρτιστεί μελέτη από τον ίδιο και τον Σωτήρη Τσιόδρα για την αυξημένη πίεση στο ΕΣΥ και τη θνητότητα εντός και εκτός ΜΕΘ κατά την περίοδο της πανδημίας (η μελέτη επικεντρώνεται στην περίοδο Σεπτέμβριο 2020 έως Μάιο 2021). Ανάμεσα στα συμπεράσματα της μελέτης, καταγράφεται ότι η νοσηλεία εκτός ΜΕΘ αυξάνει κατά 87% τη θνητότητα, ενώ ο κ. Λύτρας επισημαίνει ότι η μελέτη αυτή έχει καταρτιστεί από τον Μάιο και για αυτή έχουν ενημερωθεί όλοι οι αρμόδιοι. Όλα αυτά την ώρα που η ΠΟΕΔΗΝ κατέθεσε μηνυτήρια αναφορά με στοιχεία για ΜΕΘ «καβάτζα» για επωνύμους. Μετά τη δημοσιοποίηση της μελέτης άνοιξε ο «Ασκός του Αιόλου» με την κυβέρνηση να παραμένει σιωπηλή για αρκετές ώρες, ενώ η αντιπολίτευση ξεκινούσε το σφυροκόπημα. Τελικά, το μεσημέρι της Τετάρτης, ο κυβερνητικός εκπρόσωπος εξέδωσε ανακοίνωση εξαπολύοντας σφοδρή επίθεση προσωπικά στον Αλέξη Τσίπρα, χωρίς, ωστόσο να τοποθετηθεί για την... ταμπακιέρα, δηλαδή το εάν η μελέτη αυτή ήταν σε γνώση της κυβέρνησης και του πρωθυπουργού.  Δεν μας κάνει εντύπωση που ένας πολιτικός ολετήρας, όπως ο κ. Τσίπρας, προσπαθεί να φέρει στα δικά του περιορισμένα μέτρα μια επιστημονική μελέτη. Με ψέματα και αποσπασματική επίκληση στοιχείων. Με τρόπο χυδαίο και ευτελή. Διότι αποκρύπτει συνειδητά όχι μόνο ότι μέσα σε λιγότερα από 2 χρόνια υπερδιπλασιάστηκαν οι ΜΕΘ, ούτε ότι  προστέθηκαν χιλιάδες υγειονομικοί στο σύστημα, ούτε ότι σήμερα το σύνολο των ΜΕΘ δημόσιων και ιδιωτικών νοσοκομείων είναι στη διάθεση του Ε.Σ.Υ., αλλά και το γεγονός ότι την περίοδο 2015-2019, χωρίς πανδημία, υπήρχαν μέρες που είχαμε μέχρι και 90 αναμονές για ΜΕΘ.   Κυρίως όμως είναι χυδαίος ο τρόπος του, γιατί αποκρύπτει την ουσία της επιστημονικής μελέτης, την οποία ουσιαστικά κανιβαλίζει. Το γεγονός είναι ότι όσο λιγότερη πίεση έχει το Ε.Σ.Υ., τόσο μεγαλύτερες είναι οι πιθανότητες να σωθούν ανθρώπινες ζωές και όσο μεγαλύτερη πίεση υπάρχει, τόσο αυξάνεται και ο αριθμός των θανάτων. Αυτό μας λένε οι επιστήμονες. Ο μοναδικός τρόπος, όμως , για να το πετύχουμε αυτό ήταν και παραμένει ο εμβολιασμός. Αν είχαμε μεγαλύτερη εμβολιαστική κάλυψη, δεν θα φτάναμε ποτέ να έχουμε τόσους ασθενείς σε ΜΕΘ. Η Κυβέρνηση έκανε και κάνει τα πάντα προς την κατεύθυνση αυτή. Ας δούμε, σε χαρακτηριστικές στιγμές αυτής της διαδρομής, τι έκανε ο κ. Τσίπρας: Όλο αυτό το διάστημα, ο κ. Τσίπρας έκλεινε το μάτι στους αντιεμβολιαστές και στερούσε από τη χώρα το ενιαίο μέτωπο που χρειαζόμασταν για να αντιμετωπίσουμε την πανδημία σύμφωνα με τις οδηγίες της επιστήμης.  Όσον αφορά την επισήμανση της μελέτης, για αυξημένους θανάτους σε νοσοκομεία της Περιφέρειας, ο Πρωθυπουργός από την 1η Ιουνίου είχε πει καθαρά σε συνέδριο του «Πρώτου Θέματος» για την Υγεία: «Έχουμε έναν νοσηλευτικό χάρτη ο οποίος ξεκάθαρα δεν είναι ορθολογικός και δυστυχώς -δεν έχω καμία δυσκολία να το πω ανοιχτά και δημόσια, γιατί πρέπει επιτέλους να μιλάμε για αυτά τα θέματα- τα μεγάλα προβλήματα διαχείρισης του Covid τα είδαμε σε περιφερειακά νοσοκομεία των οποίων συχνά η ίδια η πανδημία ξεπέρασε τις δυνατότητες τους». Κι όταν είχε επισημανθεί αυτό η Αντιπολίτευση κατήγγειλε την ανάγκη ανασχεδιασμού του υγειονομικού χάρτη. Όσον αφορά, δε, στην αυξημένη θνητότητα εκτός ΜΕΘ, στην ίδια τη μελέτη και στην ίδια παράγραφο αναφέρεται ότι «αυτό (α) αφορούσε λίγους, μόνο ~5% των διασωληνωμένων (οι υπόλοιποι ήταν εντός ΜΕΘ), και (β) εν μέρει ίσως αφορά διαλογή των πιο βαριά πασχόντων ασθενών, άρα μη αιτιακή σχέση, άρα πρέπει να ερμηνευθεί με προσοχή». Ο κ. Τσίπρας βέβαια αποκρύπτει τα στοιχεία που δεν βολεύουν την ερμηνεία του.  Αντί λοιπόν να κάνει τον κήνσορα, ας συγκρίνει τι παρέδωσε η Κυβέρνηση του στο Ε.Σ.Υ. και τι έχει αλλάξει μέχρι σήμερα και, κυρίως, ας αναλογιστεί μήπως οι θάνατοι, στους οποίους ξεδιάντροπα εδώ και μήνες αναζητά διέξοδο από την πολιτική του αφάνεια,  είναι και η αντανάκλαση της ασύνετης και καιροσκοπικής συμπεριφοράς του Δεν άφησε ασχολίαστη τη δήλωση Οικονόμου, ο εκπρόσωπος Τύπου του ΣΥΡΙΖΑ Προοδευτική Συμμαχία, Νάσος Ηλιόπουλος. Όπως σημείωσε ο βουλευτής του ΣΥΡΙΖΑ, «Ο κ. Μητσοτάκης έχει το θράσος, μια ημέρα μετά το θλιβερό ρεκόρ των 130 θανάτων και τον αδιανόητο αριθμό συνολικά 19.475 απωλειών, να βάζει τον εθνικό ψεύτη κ. Οικονόμου να συνεχίζει την κοροϊδία του ελληνικού λαού. Ο εθνικός ψεύτης είπε πολλά για να μην πει αν διαψεύδει ή όχι ότι σύμφωνα με την έκθεση των κκ Τσιόδρα και Λύτρα χιλιάδες ανθρώπινες ζωές χάθηκαν επειδή η κυβέρνηση δεν δημιούργησε νέες ΜΕΘ και για τα ποσοστά θνητότητας εκτός ΜΕΘ. Δεν ξεχνάμε άλλωστε ότι για την κυβέρνηση η ενίσχυση σε ΜΕΘ ήταν πεταμένα λεφτά. Ο κ. Μητσοτάκης αποδεικνύεται μέρα με τη μέρα και με κάθε τρόπο πλέον το πόσο αδίστακτος είναι». Από νωρίς το πρωί η αξιωματική αντιπολίτευση με σειρά παρεμβάσεων και ανακοινώσεων εκτοξεύει σφοδρά βέλη προς το Μαξίμου και τον Κυριάκο Μητσοτάκη, κατηγορώντας τον ότι ψεύδεται συνειδητά. Για την αποκάλυψη τοποθετήθηκε προσωπικά ο Αλέξης Τσίπρας, ο οποίος γράφει μέσω Twitter: «Μελέτη Τσιόδρα-Λύτρα από 5/21: 87% αυξημένη θνητότητα εκτός ΜΕΘ, 38,5% των θανάτων θα είχε αποφευχθεί αν είχε θωρακιστεί το ΕΣΥ. Προφανώς τα γνώριζε ο κ. Μητσοτάκης όταν μου απαντούσε στη Βουλή. Να τον πω ψεύτη; Πολιτικό απατεώνα; Με 19.475 νεκρούς, τα λόγια χάνουν το νόημά τους…». Μελέτη Τσιόδρα-Λύτρα από 5/21:87% αυξημένη θνητότητα εκτός ΜΕΘ.38,5% των θανάτων θα είχε αποφευχθεί αν είχε θωρακιστεί το ΕΣΥ.Προφανώς τα γνώριζε ο κ. Μητσοτάκης όταν μου απαντούσε στη Βουλή.Να τον πω ψεύτη;Πολιτικό απατεώνα;Με 19475 νεκρούς, τα λόγια χάνουν το νόημά τους… Νωρίτερα, η Κουμουνδούρου είχε εκδώσει ανακοίνωση κατηγορώντας ευθέως τον πρωθυπουργό ότι γνώρισε και είπε συνειδητά ψέματα στη Βουλή, κάνοντας λόγο για εγκληματική αδιαφορία και χυδαιότητα. Η Κουμουνδούρου, επίσης, κατηγορεί τον Κυριάκο Μητσοτάκη για εγκληματική αδιαφορία και για χυδαιότητα. Πριν λίγες μέρες ο κ. Μητσοτάκης ισχυρίστηκε το αδιανόητο στη Βουλή, ότι «δεν υπάρχουν ενδείξεις ότι οι διασωληνωμένοι εκτός ΜΕΘ έχουν μεγαλύτερη θνησιμότητα».  Σήμερα αποκαλύπτεται ότι ήδη από το Μάιο έχει στα χέρια του μελέτη από τους κ.κ. Τσιόδρα και Λύτρα, που δείχνει πως οι διασωληνωμένοι εκτός ΜΕΘ έχουν θνητότητα 87% και πως το ΕΣΥ αδυνατεί να ανταποκριθεί στον φόρτο όταν υπάρχουν πάνω από 400 διασωληνωμένοι, με αποτέλεσμα να πεθαίνουν ασθενείς που θα ζούσαν αν νοσηλεύονταν υπό άλλες συνθήκες.  Ο κ. Μητσοτάκης όχι μόνο είπε χυδαία ψέματα για να αποποιηθεί των ευθυνών του για τις χιλιάδες απώλειες που θα μπορούσαν να έχουν αποτραπεί. Όχι μόνο απαξιώνει συνειδητά την επιστήμη και την κοινή λογική για το πολιτικό του όφελος. Αλλά, αν και τον προειδοποιούσαν από το Μάιο οι επιστήμονες πως το ΕΣΥ δεν θα αντέξει και θα πεθαίνουν άνθρωποι, δεν έκανε και συνεχίζει να μην κάνει τίποτα για να το ενισχύσει. Με αποκορύφωμα τον Προϋπολογισμό που με 130 νεκρούς μόλις χθες και 1.318 μόνο μέσα σε 12 μέρες στο Δεκέμβριο, θεωρεί λήξασα την πανδημία και κόβει 820 εκατ. ευρώ από τις δαπάνες Υγείας, ενώ αρνείται ακόμα και τώρα την επίταξη ιδιωτικών και στρατιωτικών νοσοκομείων.  Ο κ. Μητσοτάκης δεν είναι μόνο ψεύτης. Είναι και εγκληματικά αδιάφορος για χιλιάδες ζωές που θα μπορούσαν να είχαν σωθεί. Από την πλευρά του ο Τομεάρχης Υγείας του ΣΥΡΙΖΑ κάλεσε τον πρωθυπουργό να βγει να ανασκευάσει δημόσια και να ζητήσει συγγνώμη ή «θεωρώ ότι οδηγεί στην πλήρη ανυποληψία, όχι μόνο της κυβερνητικής διαχείρισης, αλλά δυστυχώς της πολιτείας και των θεσμών». Μετά τη δημοσιοποίηση  της επιστημονικής μελέτης για την αυξημένη θνητότητα στη χώρα μας, ειδικά στο πεδίο των Μ.Ε.Θ. λόγω της ανεπάρκειας του συστήματος υγείας και της έλλειψης προετοιμασίας του ΕΣΥ, ο πρωθυπουργός της χώρας ο κ. Μητσοτάκης είναι βαθύτατα εκτεθειμένος. Έσπευσε πριν από λίγο καιρό να πει δημόσια ανερυθρίαστα ότι δεν υπάρχουν επιστημονικά στοιχεία που να τεκμηριώνουν ότι επιβαρύνεται δραματικά η κατάσταση των διασωληνωμένων εκτός εντατικής. Η επιστημονική έρευνα και οι τεκμηριωμένες δημοσιεύσεις των επιστημόνων αποδεικνύουν ότι αυτό δεν ισχύει. Προχθές μάλιστα οι εκπρόσωποι των εντατικολόγων της χώρας κράτησαν πολύ σημαντικές αποστάσεις από τις δηλώσεις του πρωθυπουργού, μιλώντας για αδόκιμη αναφορά. Θεωρώ ότι αυτό που προκύπτει πλέον είναι ότι έχουμε στη χώρα αποτρέψιμους θανάτους οι οποίοι θα μπορούσαν να είχαν αποφευχθεί εάν υπήρχε έγκαιρα και σωστά η κατάλληλη προετοιμασία των δημόσιων νοσοκομείων, των δημόσιων Μ.Ε.Θ., εάν είχε έγκαιρα επιταχθεί ο ιδιωτικός τομέας και είχε αναλάβει μαζί με τα στρατιωτικά νοσοκομεία ένα σημαντικό μέρος από τη νοσηλεία των ασθενών με κορωνοϊό. Ο κ. Μητσοτάκης ή πρέπει τώρα να ανασκευάσει και να ζητήσει δημόσια συγνώμη ή θεωρώ ότι οδηγεί στην πλήρη ανυποληψία, όχι μόνο της κυβερνητικής διαχείρισης, αλλά δυστυχώς της πολιτείας και των θεσμών. Η κοινωνία είναι δύσπιστη, απαιτεί εξηγήσεις, βιώνει μια τραγική πραγματικότητα, είναι σε εξέλιξη μια  υγειονομική τραγωδία στη χώρα, υπάρχει τρομερή ανασφάλεια και αβεβαιότητα για την υγεία, για τη δουλειά, για το εισόδημα και την επιβίωση των ανθρώπων και αυτό που απαιτούν οι πολίτες είναι διαφάνεια, αξιοπιστία και βεβαίως ενδυνάμωση του δημόσιου συστήματος υγείας και του κράτους πρόνοιας.​ Με δήλωσή του, ο βουλευτής του Κινήματος Αλλαγής και υπεύθυνος τομέα Υγείας του κόμματος, Ανδρέας Πουλάς, υπογράμμισε πως «η μελέτη των καθηγητών Θεόδωρου Λύτρα και Σωτήρη Τσιόδρα, η οποία δημοσιεύθηκε σε έγκριτη ιατρική επιθεώρηση και ήταν σε γνώση του Πρωθυπουργού από τον Μάϊο, επιβεβαιώνει την αποτυχία της Κυβέρνησης να θωρακίσει έγκαιρα το ΕΣΥ, ώστε να βελτιώσει την αποτελεσματικότητά του απέναντι στην πανδημία». Αφού θύμισε ότι «σύμφωνα με τη μελέτη, καθημερινά φεύγουν από τη ζωή ασθενείς που υπό διαφορετικές συνθήκες θα μπορούσαν να ζήσουν, αφού η θνητότητα εκτός ΜΕΘ είναι αυξημένη κατά 87%. Μοναδες Εντατικής Θεραπείας, που αναπτύχθηκαν γρήγορα αλλά δε στελεχώθηκαν ή στελεχώθηκαν με προσωπικό που δεν εκπαιδεύτηκε έγκαιρα ή έχουν προσωπικό που πολύ σύντομα θα υπερβεί τα όρια των αντοχών του», ο κ. Πουλάς τόνισε πως «η Κυβέρνηση είναι έκθετη πολιτικά και ηθικά. Για το Κίνημα Αλλαγής, η πραγματική αύξηση και η κατάλληλη στελέχωση των κλινών ΜΕΘ με εξειδικευμένο και έμπειρο προσωπικό δεν είναι πολυτέλεια, αλλά επείγουσα ανάγκη και πρωταρχική επιλογή. Επιλογή ζωής». «Νέο μαύρο ρεκόρ κατέγραψαν χθες οι θάνατοι από κορονοϊό στη χώρα μας με 130 πολίτες να χάνουν τη ζωή τους από τον φονικό ιό», υπογραμμίζει σε δήλωσή του ο εκπρόσωπος Τύπου του ΜέΡΑ25, Μιχάλης Κριθαρίδης. «Την ίδια στιγμή άρθρο των κ. κ. Τσιόδρα και Λύτρα εκθέτει την κυβέρνηση και την αντιεπιστημονική ""λογική"" του πρωθυπουργού για τη διασωλήνωση εκτός ΜΕΘ», σημειώνει, επισημαίνοντας ότι «σύμφωνα με το επιστημονικό αυτό άρθρο με περισσότερους από 400 διασωληνωμένους στο ΕΣΥ χάνουμε ασθενείς που αναμένεται να ζούσαν αν νοσηλεύονταν υπό άλλες συνθήκες». Όπως αναφέρει, «από τους 3.988 θανάτους διασωληνωμένων που αναλύθηκαν, 1.535 αποδίδονται αθροιστικά σε 3 παράγοντες, δηλαδή εκτιμάται ότι τόσοι θα γλίτωναν αν όλοι νοσηλεύονταν με χαμηλό φόρτο στο ΕΣΥ, σε νοσοκομεία της Αττικής και εντός ΜΕΘ, καθώς νοσηλεία εκτός ΜΕΘ σχετιζόταν με 87% αυξημένη θνησιμότητα».  «Μετά από αυτά λοιπόν, που δεν τα λέει το ΜέΡΑ25 αλλά οι επιστήμονες τους οποίους έχει εμπιστευτεί ο πρωθυπουργός, οι απόψεις που ο ίδιος εξέφρασε για την διασωλήνωση εκτός ΜΕΘ συνιστούν έγκλημα», σχολιάζει ο εκπρόσωπος του κόμματος και προσθέτει: «Έγκλημα είναι και η μη ενίσχυση του ΕΣΥ όπως αποδεικνύεται και από το επιστημονικό αυτό πόνημα, με ανθρώπους να χάνονται καθημερινά ενώ θα μπορούσαν να έχουν σωθεί». «Πόσοι από τους 130 ανθρώπους που χάσαμε χθες θα είχαν σωθεί αν δεν επέμενε ο κ. Μητσοτάκης στις τραγικές πολιτικές του αποφάσεις να μην ενισχύσει το ΕΣΥ και να μην γίνονται τεστ;», καταλήγει."
efsyn.gr,https://www.efsyn.gr/kosmos/eyropi/323752_germania-astynomikes-ereynes-gia-shedio-dolofonias-politikoy-apo,ΕΥΡΩΠΗ,Γερμανία: Αστυνομικές έρευνες για σχέδιο δολοφονίας πολιτικού από αντιεμβολιαστές,2021-12-15 12:43, efsyn.gr ,"Η αστυνομία του ανατολικού γερμανικού κρατιδίου διεξήγαγε εφόδους σε διάφορες τοποθεσίες της Δρέσδης έπειτα από έρευνα που οδήγησε στον εντοπισμό οργανωμένης αντιεμβολιαστικής ομάδας με πρόθεση να βλάψει τον πρωθυπουργό Μίχαελ Κρέτσμερ και άλλα μέλη της κυβέρνησης. Η αποκάλυψη της δράσης της ομάδας «Dresden Offlinevernetzung», ή Δικτύωση εκτός σύνδεσης της Δρέσδης, ήρθε πρώτα από έρευνα που διεξήγε η ερευνητική τηλεοπτική εκπομπή «Frontal» στο κρατικό κανάλι ZDF, κατά την οποία η απαρτιζόμενη από τουλάχιστον 130 άτομα ομάδα σχεδίαζε να προβεί σε βίαιες ενέργειες, ακόμα και εναντίον κυβερνητικών στελεχών, λόγω της εναντίωσής της στους περιορισμούς για την πανδημία, τα εμβόλια και την πολιτική της κυβέρνησης. Η έρευνα αποκάλυψε ότι η ομάδα των αντιεμβολιαστών διατηρούσε σταθερή επικοινωνία μέσα από την εφαρμογή ανταλλαγής κρυπτογραφημένων μηνυμάτων Telegram, οργανώνοντας με αυτό τον τρόπο τη δράση της και καλώντας μέσω ηχητικών μηνυμάτων και άλλους χρήστες να την ενισχύσουν και να εναντιωθούν στα μέτρα «ακόμα και με ένοπλα μέσα».  Η αστυνομία έκανε ελέγχους σε πέντε σπίτια στη Δρέσδη και άλλο ένα στην κοντινή κωμόπολη Χάιντεναου, προκειμένου να εντοπίσει τους ύποπτους και άλλα αποδεικτικά στοιχεία. Σύμφωνα με αναρτήσεις της σαξονικής αστυνομίας στο Twitter, ορισμένα μέλη της ομάδας είχαν αφήσει να υπονοηθεί στα μηνύματα τους ότι έχουν στην κατοχή τους πιστόλια ή άλλα κυνηγετικά όπλα όπως βαλλίστρες. Οι αρχές έχουν την πεποίθηση ότι δεν πρόκειται απλά για μία ομάδα προπαγάνδας υπέρ της άρνησης των εμβολίων, αλλά για μία επικίνδυνη οργάνωση που «αποτελεί κίνδυνο για το κράτος και τα στελέχη της πολιτείας», δηλώνοντας την πρόθεση της ακόμη και να δολοφονήσει τον πρωθυπουργό. Κάτι τέτοιο στοιχειοθετεί εγκληματικό σχέδιο, σύμφωνα με την αστυνομία. Στις αρχές του μήνα πραγματοποιήθηκε αντιμεμβολιαστική συγκέντρωση μπροστά στο σπίτι της υπουργού Εσωτερικών της Σαξονίας με πυρσούς και, δημιουργώντας ανησυχίες ότι η ζωή της είναι σε κίνδυνο. Φυσικά, είναι ενδημικό φαινόμενο οι διαδηλώσεις ενάντια στα μέτρα στο κρατίδιο αυτό μετά την αυστηροποίηση τους για τους ανεμβολίαστους. Χαρακτηριστικό είναι ότι η Σαξονία είναι ένα από τα κρατίδια της Γερμανίας με τον υψηλότερο αριθμό κρουσμάτων και παράλληλα τα χαμηλότερα ποσοστά εμβολιασμού.  Σύμφωνα με συνέντευξη του ειδικού σε θέματα ασφαλείας του Σοσιαλδημοκρατικού Κόμματος (SPD) Σεμπάστιαν Φίντλερ στην εφημερίδα Bild, στη Γερμανία εκτιμάται ότι 15.000 με 20.000 αντιεμβολιαστές είναι έτοιμοι να καταφύγουν στη βία."
efsyn.gr,https://www.efsyn.gr/ellada/koinonia/323508_mesaionas-sti-halkida-goneis-arnites-toy-koronoioy-ekapsan-biblio-toy,ΚΟΙΝΩΝΙΑ,Μεσαιώνας στη Χαλκίδα: Γονείς - αρνητές του κορονοϊού έκαψαν βιβλίο του Τριβιζά,2021-12-13 22:27, efsyn.gr ,"Εικόνες που παραπέμπουν στον μεσαίωνα αλλά και σε άλλες σκοτεινές περιόδους όπως στην εποχή του ναζισμού είδαν το φως της δημοσιότητας τις τελευταίες ώρες από τη Χαλκίδα.  Εκεί, γονείς και άλλοι αρνητές του κορονοϊού και αντιεμβολιαστές που διαφωνούν με τα περιοριστικά μέτρα κατά της διασποράς του ιού έφτασαν στο σημείο να κάψουν το βιβλίο «Όχι! Δεν θα μας μπείτε στη μύτη!» του Ευγένιου Τριβιζά που έχει μοιραστεί στους μαθητές από το υπουργείο Παιδείας για να ενημερωθούν για την πανδημία. Το απίστευτο αυτό σκηνικό σημειώθηκε το βράδυ της Κυριακής στη Χαλκίδα, με τους συγκεντρωμένους να φωνάζουν συνθήματα και να πετάνε στην πυρά το βιβλίο του γνωστού παραμυθά και μαζί να καίνε προστατευτικές μάσκες και διαγνωστικά  test. «Αυτό είναι το βιβλίο του Ευ. Τριβιζά το οποίο κάνει προπαγάνδα στα μικρά μας τα παιδιά να μην πλησιάζουν τους ηλικιωμένους. Ότι ο κορονοϊός είναι κάτι που πρέπει να το κρατήσουμε έξω από τα σπίτια μας κι εμείς να καθόμαστε μέσα στα σπίτια μας. Δε θα κάτσω μέσα φίλε Τριβιζά, όχι κ. Τσιόδρα. Το κατάλαβες;», είπε ο εικονιζόμενος στο βίντεο που ακολουθεί και στη συνέχεια έκαψε σελίδες του βιβλίου. Οι εικόνες αυτές έρχονται σε μια φάση που μια άλλη υπόθεση έχει αφήσει άφωνο μεγάλο μέρος της κοινωνίας και προκαλεί προβληματισμό, με τους αυτοαποκαλούμενους «Θεματοφύλακες του Συντάγματος», οι οποίοι πριν από μερικές ημέρες άρπαξαν με χειροπέδες διευθυντή Γυμνασίου στο Αιγίνιο Πιερίας και τον οδήγησαν στο αστυνομικό τμήμα, γιατί θεωρούν ότι παραβιάζει τον νόμο. Για το θέμα των «Θεματοφυλάκων» διατάχθηκε διπλή προκαταρκτική εξέταση για ενδεχόμενη έκνομη δράση της ακροδεξιών αντιλήψεων ομάδας από την Εισαγγελία Πρωτοδικών στην Αθήνα και στη Θεσσαλονίκη, με διερευνώμενα αδικήματα αυτά της εγκληματικής οργάνωσης και της κακουργηματικής οπλοκατοχής. Το Γραφείο Τύπου του Κεντρικού Συμβουλίου της ΚΝΕ σχολιάζει «Οι αποτρόπαιες εικόνες, με “αρνητές” του κορoνοϊού να καίνε βιβλία στη Χαλκίδα, θυμίζουν σκοτεινές περιόδους και μεσαιωνικού χαρακτήρα τελετές, κατά τα πρότυπα των ναζί. Είναι ενέργειες απολύτως καταδικαστέες και δεν έχουν καμία σχέση με τα αιτήματα και τις διεκδικήσεις μαθητών, εκπαιδευτικών και γονιών για μέτρα προστασίας της υγείας, που αρνείται να ικανοποιήσει η κυβέρνηση. Η κυβέρνηση, με την επικίνδυνη πολιτική της, αφήνει χώρο να αναπτυχθούν τέτοιες σκοταδιστικές απόψεις και πρακτικές, ενισχύοντας όλες αυτές τις δυνάμεις που αποτελούν “βολικό αντίπαλο”, για να κρύψει τις πραγματικές της ευθύνες για τις τεράστιες ελλείψεις και τα κενά στο δημόσιο σύστημα υγείας και στην αντιμετώπιση της πανδημίας»."
efsyn.gr,https://www.efsyn.gr/ellada/koinonia/323279_ametakinitoi-stin-plani-toys-oi-antiemboliastes,ΚΟΙΝΩΝΙΑ,«Αμετακίνητοι στην πλάνη τους οι αντιεμβολιαστές»,2021-12-12 15:37, Απόστολος Λυκεσάς ,"«Η κατάληψη της Μονής Εσφιγμένου αποτελεί εκκολαπτήριο βίας, φανατισμού και ακραίων ιδεών» και τα αποτελέσματα της χρόνιας ανοχής φάνηκαν σήμερα καθαρά σε όλους με την πληθώρα των «σκληροπυρηνικών αρνητών του εμβολιασμού, οι οποίοι ακολουθούν τις εντολές διαφόρων ειδών “γερόντων” και “πνευματικών”». Ο αναγνωρισμένος ηγούμενος Ιεράς Μονής Εσφιγμένου, γέροντας Βαρθολομαίος, βάλλει με σφοδρότητα ενάντια σε όσους εξαπατούν τους πιστούς λέγοντας πως «θα γίνουν ζόμπι όσοι εμβολιαστούν», σημειώνει ότι το ράσο δεν είναι απόδειξη ιεροσύνης, καταφέρεται εναντίον των μίντια που παρουσιάζουν τη στρεβλή «εικόνα “στερημένων αγωνιστών ρασοφόρων”, για σκοπούς εντυπωσιοθηρίας» και εγκαλεί την πολιτεία γιατί δεν εφαρμόζει τη νομιμότητα και τις δικαστικές αποφάσεις στη μονή. ● Προσφάτως επιτεθήκατε με σφοδρότητα εναντίον όσων έχουν μετατρέψει το ράσο σε είδωλο. Αυτό σας έχει στοχοποιήσει σε κύκλους ζηλωτών μοναχών, οι οποίοι εκφράζονται πολλές φορές επίσης ως Αγιορείτες μοναχοί. Αλλο το να φοράει κάποιος ράσα, άλλο το να έχει ιεροσύνη κάποιας αναγνωρισμένης θρησκείας, άλλο το να ανήκει στην Ανατολική Ορθόδοξη Εκκλησία, στην οποία ανήκει η πλειοψηφία των Ελλήνων και το Αγιο Ορος, και άλλο να είναι ένας τυχαίος επιτήδειος που «παίζει θέατρο». Πολλοί από αυτούς που διαδίδουν διάφορες στρεβλές ψευδοθεολογικές θεωρίες και ψευδείς ειδήσεις για την πανδημία και τον εμβολιασμό δεν έχουν καμία σχέση με την Ανατολική Ορθόδοξη Εκκλησία. Από τους υπολοίπους, κάποιοι που έχουν καθαιρεθεί ή αποχωρήσει από την Εκκλησία μας επιτηδείως το αποκρύπτουν. Για αυτούς που τυχόν ακόμη παραμένουν εντός Εκκλησίας, αλλά παραφέρονται, υπενθυμίζουμε πως διαχρονικά η Εκκλησία εκφράζεται μέσα από τα συλλογικά, δηλαδή τα συνοδικά της, όργανα. Οι ιερείς πρέπει να υπακούν στον επίσκοπό τους, οι επίσκοποι στην τοπική Ιερά Σύνοδό τους, οι τοπικές Σύνοδοι στις Πανορθόδοξες Συνάξεις και τις Οικουμενικές Συνόδους. Αλλωστε, η αγάπη μεταξύ των μελών της Εκκλησίας είναι και συστατικό στοιχείο της πίστης μας και εκφράζεται μόνο με την προσήλωση στο συνοδικό σύστημα. ● Εγκαλείτε για καθυστέρηση αντίδρασης και την πολιτεία και την Εκκλησία και τα μέσα ενημέρωσης. Ποιος πιστεύετε ότι είναι ο βαθμός ευθύνης καθενός; Οσον αφορά τα ΜΜΕ, πολλές φορές δεν κάνουν διάκριση μεταξύ προσώπων και καταστάσεων κατά την παρουσίαση των θεμάτων, με συνέπεια ό,τι λέγεται από εκάστοτε ρασοφόρο να προβάλλεται ως δήθεν «θέση της Εκκλησίας», με αποτέλεσμα να κατηγορείται αρκετές φορές αδίκως η Εκκλησία. Αυτό συμβαίνει άλλοτε λόγω γενικευμένου αντικληρικαλισμού, άλλοτε διότι τα θέματα παρουσιάζονται χωρίς έρευνα σε βάθος και άλλοτε διότι προσεγγίζονται τα θέματα με μια δόση γραφικότητας. Για πολλά χρόνια υπήρχε αδιαφορία από τα ΜΜΕ για την ουσία των θεμάτων που αντιμετωπίζει η Εκκλησία. Π.χ. παρουσιάζονταν αντιπαραθέσεις με γενικόλογο τρόπο και δίχως έρευνα ή ενδιαφέρον για το πού βρίσκεται το δίκαιο και το αυτονόητο. Χαρακτηριστικό παράδειγμα είναι η κατάληψη του κεντρικού κτιρίου της μονής μας: ενώ οι καταληψίες ουδεμία σχέση έχουν με την Ανατολική Ορθόδοξη Εκκλησία (πράγμα που το προβάλλουν και οι ίδιοι) ή το Αγιο Ορος, που ανήκει σε αυτήν, το θέμα παρουσιαζόταν επί σειρά ετών σαν διένεξη δήθεν «παρεξηγημένων αδελφών» που ανήκουν στην ίδια Εκκλησία. Συνέβη μάλιστα πολλάκις δημοσιογράφοι και τηλεοπτικά συνεργεία να εισέρχονται λαθραία στο Αγιο Ορος και στο κατειλημμένο κεντρικό κτίριό μας και κατόπιν να προβάλλουν μια γραφική και πλαστή εικόνα «στερημένων αγωνιστών ρασοφόρων», για σκοπούς εντυπωσιοθηρίας και ακροαματικότητας, παραβλέποντας πως η κατάληψη αποτελεί εκκολαπτήριο βίας, φανατισμού και ακραίων ιδεών. Διαδεδομένος μύθος στα ΜΜΕ ήταν πως η Εκκλησία εκδίδει αποφάσεις-εντολές που οι πιστοί ακολουθούν τυφλά. Μόνο πρόσφατα, που καθημερινά αναλύεται το φαινόμενο των σκληροπυρηνικών αρνητών του εμβολιασμού, οι οποίοι ακολουθούν τις εντολές διαφόρων ειδών «γερόντων» και «πνευματικών», αντί για τις προτροπές της Εκκλησίας, έγινε αντιληπτό ποια είναι η σημερινή πραγματικότητα όσον αφορά τη διαποίμανση των πιστών: διάφοροι αυτοαποκαλούμενοι «πιστοί» συσπειρώνονται σε ομάδες που πιέζουν, απειλούν και βιαιοπραγούν για να περάσει το δικό τους, αντί να ακολουθούν την Εκκλησία, όπως συνοδικώς εκφράζεται. ● Αν η κατάσταση αυτή είναι προϊόν ανοχής σε σκοταδιστικούς κύκλους εδώ και πολλά χρόνια, υπάρχουν σήμερα περιθώρια αποκατάστασης της αλήθειας και της στρέβλωσης του φρονήματος των πιστών; Η πανδημία κατέστησε σαφές πως όλοι εξαρτιόμαστε από όλους για την ευημερία μας. Επί χρόνια υπήρχε αδιαφορία για την πνευματική και ψυχιατρική κατάσταση διαφόρων κοινωνικών ομάδων, πράγμα που τώρα όλοι πληρώνουμε. Στο «παρά πέντε» της κοινωνικής διάλυσης ψάχνουμε γιατί είναι αμετακίνητοι στην πλάνη τους οι αντιεμβολιαστές. Είναι μια ψυχολογική κατάσταση που «κτίστηκε» επί δεκαετίες με επαναλαμβανόμενα μυθεύματα, όπως η λεγόμενη «νέα τάξη πραγμάτων». Αυτά τα άτομα είχαν ήδη πνευματικά προβλήματα, ενώ τώρα, με την προσήλωσή τους σε παράλογες ιδεοληψίες, κινδυνεύει και η σωματική τους υγεία. Στην Εκκλησία προβλήματα ανυπακοής, ανταρσίας και σύγχυσης υπάρχουν εδώ και χρόνια. Ολα αυτά προέρχονται από τη θεώρηση του ράσου ως ειδώλου, από την άγνοια προς τον τρόπο που λειτουργεί η Εκκλησία, από την εμφιλοχώρηση του εθνικισμού, από ακραία προσωπολατρία κ.λπ. ● Λέτε ότι απευθυνθήκατε στις Αρχές γι’ αυτούς που χρησιμοποιούν ψευδώς το όνομα της Μονής Εσφιγμένου. Περιμένετε από την πολιτεία να λάβει δραστικά μέτρα για να αποκαταστήσει τη νομιμότητα στη μονή; Η Δικαιοσύνη έχει καταδικάσει τελεσιδίκως τους καταληψίες με πληθώρα αποφάσεων. Μετά από αρκετά χρόνια που η μονή ήταν κενή αδελφότητας και υπό καθεστώς χηρείας ηγουμενίας, το θέμα διευθετήθηκε οριστικά το έτος 2005. Το πρόβλημα εντοπίζεται στην εφαρμογή των αποφάσεων της Δικαιοσύνης από τα όργανα της τάξης που είναι υπεύθυνα για την προστασία του Αγίου Ορους. Τα μέτρα που εκκρεμούν και πρέπει να λάβει η πολιτεία είναι η άμεση απέλαση των καταληψιών από το Αγιο Ορος, η επιστροφή κάθε κατειλημμένου κτιρίου μας και η προστασία του ονόματος της μονής μας, διότι χρησιμοποιείται παρανόμως από τρίτους, με αποτέλεσμα και την παραπλάνηση πολλών και τη σπίλωσή του. Προ ολίγων ημερών κυκλοφόρησαν νέα για «μοναχό της Εσφιγμένου» που λέει πως θα γίνουν ζόμπι όσοι εμβολιαστούν και για παράνομο νεκροταφείο σε ακίνητο που φέρει πινακίδα που αναγράφει «μετόχι μονής Εσφιγμένου». Διαπιστώνεται πως υπάρχει διαχρονικά έλλειμμα πολιτικής βούλησης. Δυστυχώς, οι πολιτικοί πολλές φορές ενδιαφέρονται για το πολιτικό κόστος και τη διαχείριση της επικοινωνιακής εικόνας, παρά για την επικράτηση του δικαίου και την καλή διαχείριση των καταστάσεων. Πιστεύουμε πως το προσφάτως αναβαθμισμένο ενδιαφέρον στον δημόσιο διάλογο για τα θέματα της Εκκλησίας και η αντίληψη πως ήδη η κοινωνία άργησε στην αντιμετώπιση του φαινομένου του θρησκευτικού φονταμενταλισμού, αφήνοντας ελεύθερο πεδίο για την εξάπλωσή του, θα βοηθήσει στη συνειδητοποίηση των πραγματικών διαστάσεων των γεγονότων από πολύ κόσμο και στην επίλυση των προβλημάτων που μαστίζουν το Αγιο Ορος και την Εκκλησία."
efsyn.gr,https://www.efsyn.gr/stiles/meteoros/323121_kliniki-asfyxia,ΜΕΤΕΩΡΟΣ,Κλινική ασφυξία,2021-12-10 16:00, Δημήτρης Νανούρης ,"Φωτογραφία Αρχείου Μεθερμηνευόμενη σε τρέχοντα ελληνικά η καταγγελία της ΠΟΕΔΗΝ για τις ΜΕΘ-καβάτζα αποδεικνύει πως το πελατειακό σύστημα δηλητηριάζει το μαλακό υπογάστριο της κοινωνικής, πολιτικής και οικονομικής ζωής και, παρά τις υποκριτικές υποσχέσεις όλων ανεξαιρέτως των μνηστήρων της εξουσίας πως θα το καταργήσουν μόλις την καταλάβουν, εξακολουθεί να ζει, να βασιλεύει και να διογκώνεται. Οι αιτιάσεις του Μιχάλη Γιαννάκου ναρκοθετούν, επιπροσθέτως, την καθεστηκυία αντίληψη περί ηθικής και δημόσιας υγείας, θέτοντας τις προτεραιότητές της σε πάνδημη αμφισβήτηση, όχι μόνο μεταξύ των ανέκαθεν καχύποπτων πολιτών, αλλά και των λειτουργών της ιατρικής επιστήμης. Διερωτήθηκε ο χριστιανός «πώς είναι δυνατόν το υπουργείο Υγείας να ανακοινώνει καθημερινά πληρότητα 97% με 98% στις Μονάδες Εντατικής Θεραπείας τη στιγμή κατά την οποία περισσότεροι από εκατόν είκοσι νοσούντες τελούν διασωληνωμένοι σε απλές κλίνες». Εγείρει επίσης εύλογα ερωτήματα για το πώς βρίσκονται αντίστοιχες θέσεις π.χ. σε αντιεμβολιαστές μητροπολίτες αμέσως μόλις συναινέσουν να διασωληνωθούν, ενώ νεότεροι σε ηλικία ασθενείς περιμένουν επί μέρες ή και βδομάδες στους διαδρόμους. Ολοι μας λίγο-πολύ έχουμε πικρή εμπειρία ανάλογων ανευρέσεων κρεβατιού σε ΜΕΘ, όποτε το χρειάστηκαν οικείοι ή γνωστοί μας και μάλιστα πριν από την υγειονομική κρίση ελέω κορονοϊού, οι οποίες επισπεύσθηκαν τις περισσότερες φορές με τη μεσολάβηση φίλων γιατρών ή διοικητικών σε νοσοκομεία, για να μην πω βουλευτών και λογής λογής παρατρεχάμενων του εκάστοτε γκοβέρνου. Οι τσιριμόνιες τρέφουν τις υπόνοιες. Τις επιτείνουν οι κορόνες της προέδρου της ΕΙΝΑΠ Ματίνας Παγώνη που εγκαλεί την ΠΟΕΔΗΝ, κατηγορώντας την ότι τάχα ρίχνει «σκιές» στην ακεραιότητα και την αμεροληψία των συναδέλφων τους. Και τις μεγιστοποιεί η επαμφοτερίζουσα στάση κυβερνητικών στελεχών που ζητούν μεν εισαγγελική έρευνα, προδικάζουν όμως το αποτέλεσμά της εκτοξεύοντας φιλιππικούς εναντίον των ακριτόμυθων, την κεφαλή των οποίων απαιτούν επί πίνακι. Θαρρώ πως βρίσκονται εκτός γραμμής. Δεδομένου ότι μόλις προ ημερών ο πολιτικός τους προϊστάμενος υποστήριξε πως η θνησιμότητα των εκτός και των εντός ΜΕΘ νοσηλευόμενων δεν εμφανίζει μετρήσιμες διαφορές, θα μπορούσαν κάλλιστα να ισχυριστούν μέσες άκρες τα ακόλουθα: Αφού η διασωλήνωση ακόμα και σε ράντζο έχει μηδαμινές επιπτώσεις στην αποθεραπεία των βαρέως νοσούντων, προνομιακή είναι η νοσηλεία που εκτυλίσσεται σε απλές κλίνες. Στην Εντατική, βλέπεις, καραδοκούν ανίατοι ενδονοσοκομειακοί ιοί, οίτινες προκαλούν ανεπανόρθωτες βλάβες και συχνά οδηγούν στον θάνατο. Πλούσιοι και πλέμπα, λοιπόν, επιζητούν κρεβάτια εκτός ΜΕΘ και γι’ αυτό η εκεί πληρότητα υπολείπεται του 100%. Το ότι οι μεγαλοσχήμονες καταλαμβάνουν τις Εντατικές αποτελεί έμπρακτη απόδειξη του φιλολαϊκού προσανατολισμού της κυβέρνησης. Ενδιαφέρον αφήγημα, αλλά μπάζει από παντού νερά."
efsyn.gr,https://www.efsyn.gr/epistimi/mihanes-toy-noy/322216_o-emboliasmos-os-biopolitiko-diakybeyma,ΜΗΧΑΝΕΣ ΤΟΥ ΝΟΥ,Ο εμβολιασμός ως βιοπολιτικό διακύβευμα,2021-12-04 19:15, Σπύρος Μανουσέλης ,"Στο προηγούμενο άρθρο, διερευνώντας τις ρίζες της δυσπιστίας και της απαξίωσης των εμβολιαστικών πρακτικών κατά της πανδημίας, θέσαμε το ερώτημα αν οι λιγότερο ή περισσότερο εύλογες αντιρρήσεις των αντιεμβολιαστών δικαιολογούν τις ιδεοληπτικές και ενίοτε αυτοκαταστροφικές αντιδράσεις τους. Αυτό που, κατά τη γνώμη μας, θα έπρεπε να μας προβληματίζει δεν είναι η ανάγκη ή όχι του καθολικού εμβολιασμού κατά του κορονοϊού, αλλά τα πολύ πιο ζοφερά σενάρια κοινωνικού, εργασιακού και ιδιωτικού ελέγχου και επιτήρησης που έχουν ήδη τεθεί σε εφαρμογή σε ολόκληρο τον πλανήτη, με τη δικαιολογία της πανδημίας. Αν αυτο-εγκλωβιστούμε ανάμεσα σε δυο φαινομενικά εναλλακτικές λύσεις -«εμβολιαστική ανοσία» ή «αντιεμβολιαστική ελευθερία»- τότε παραβλέπουμε το πραγματικό πρόβλημα. Το αποφασιστικό ερώτημα δεν είναι αν θα αντιμετωπίσουμε εμβολιακά την επιδημική κρίση με τις λιγότερες ανθρώπινες απώλειες, αλλά αν θα επιτρέψουμε στα βιοπολιτικά μέτρα «εκτάκτου ανάγκης» που υιοθετούνται να γίνουν μόνιμα και να καθορίζουν τη ζωή μας μετά την πανδημία. Oι περισσότεροι αντιεμβολιαστές, θέλοντας να αποκαλύψουν τους θανατηφόρους κινδύνους και τις απειλές που εγκυμονούν οι αντι-Covid εμβολιασμοί, επικαλούνται, συνήθως, τους εγγενείς περιορισμούς και τις ατέλειες των σημερινών εμβολίων, καθώς και την εξόφθαλμα παραπλανητική εμβολιαστική προπαγάνδα που υιοθετούν αρκετές κυβερνήσεις και η οποία προβάλλεται άκριτα από τα ΜΜΕ. Πρόκειται για γεγονότα που μόνο όσοι είναι τυφλωμένοι από τον φόβο του κορονοϊού αρνούνται να τα αναγνωρίσουν, τα οποία, ωστόσο, οδηγούν αρκετούς αντιεμβολιαστές σε μία σειρά από συνωμοτικά σενάρια και ατεκμηρίωτες εικασίες. Για παράδειγμα, ότι τα εμβόλια κατά της νόσου Covid-19 θα προκαλέσουν «μοιραία» είτε τον θάνατο πολλών εμβολιασμένων είτε θα τους επιφέρουν (κάποτε στο μέλλον) στειρότητα και άλλες πολύ σοβαρές ασθένειες. Τρομολαγνικές εικασίες για τις παράπλευρες εμβολιαστικές απώλειες που, κατά κανόνα, συνοδεύονται και ανατροφοδοτούνται (αναδραστικά) από απίστευτα σενάρια περί της νέας εμβολιαστικής βιοεξουσίας, όπως π.χ. η ιδιαίτερα προβεβλημένη στο διαδίκτυο υποψία ότι ο Μπιλ Γκέιτς τάσσεται αναφανδόν υπέρ του μαζικού εμβολιασμού κατά του κορονοϊού επειδή θέλει να χρησιμοποιήσει τα εμβόλια ως αγωγό για την εμφύτευση σατανικών μικροτσίπ στο ανθρώπινο σώμα ή το γεγονός ότι εκατομμύρια άνθρωποι πιστεύουν πως ο κορονοϊός δεν υπάρχει πραγματικά ή, αν υπάρχει, είναι εντελώς ακίνδυνος και επομένως η πανδημία είναι αποκλειστικά και μόνο η επινόηση κάποιων σκοτεινών και άρα ακατονόμαστων «κέντρων εξουσίας». Στα δυο τελευταία μας άρθρα προσπαθήσαμε να δείξουμε ότι οι ατεκμηρίωτες εικασίες περί πανδημικής συνωμοσίας καμία σχέση δεν μπορεί να έχουν με τις σοβαρές επιστημονικές αντιρρήσεις στα υπεραισιόδοξα σενάρια για την εμβολιαστική εκρίζωση του κορονοϊού και τις ριζικές διαφωνίες με τις κυρίαρχες βιοπολιτικές επιλογές που εφαρμόζονται πλανητικά για τη διαχείριση της νέας πανδημικής κρίσης. Τέτοιες καλά τεκμηριωμένες διαφωνίες διατυπώνονται, ευτυχώς, ολοένα και πιο συχνά από διεθνούς κύρους ειδικούς επιστήμονες και από διάσημους κοινωνικούς στοχαστές, οι οποίοι κατακρίνουν τόσο τον σκοταδιστικό τρόπο που οι κυβερνήσεις διαχειρίζονται τούς περιορισμούς της σύγχρονης Βιοϊατρικής και ειδικότερα την εγγενή αναποτελεσματικότητα των εμβολιαστικών πρακτικών, όσο και τα καταστροφικά «υγειονομικά» μέτρα που επί δυο χρόνια επιβάλλονται για την αντιμετώπιση της πανδημίας. Πάντως, οι πιο σοβαρές και επιστημονικά τεκμηριωμένες αντιρρήσεις, που έχουν διατυπωθεί σχετικά με τα εγκεκριμένα εμβόλια κατά της νόσου Covid-19, εστιάζονται στα ευέλικτα μεθοδολογικά κριτήρια που υιοθετήθηκαν για την αξιολόγηση αυτών των εμβολίων, π.χ. την πρωτοφανή επίσπευση του χρόνου αδειοδότησης των πρώτων -πολλά υποσχόμενων αλλά όχι επαρκώς ελεγμένων- εμβολίων κατά του κορονοϊού· μια επίσπευση των σταδίων ελέγχου και του χρόνου αδειοδότησης των εμβολίων που ενώ δικαιολογείται σε συνθήκες πανδημίας, καθόλου δεν καθησυχάζει τους εμβολιαζόμενους. Αυτές οι υγειονομικά καινοφανείς πολιτικές αξιολόγησης των εμβολίων, σε συνδυασμό με τον αδυσώπητο οικονομικό ανταγωνισμό για το ποιο εμβόλιο θα αποδειχτεί τελικά πιο αποτελεσματικό για την επίτευξη της πολυπόθητης ανοσίας της αγέλης (βλ. και σχετικό πλαίσιο) ανέδειξαν τα δυο τελευταία χρόνια έναν νέου τύπου καθημερινό «Ψυχρό Πόλεμο», το διακύβευμα του οποίου είναι, αφενός, η γεωπολιτική-οικονομική διαχείριση της πανδημίας και, αφετέρου, ο βιοπολιτικός έλεγχος των ανθρώπων μέσω της διαχείρισης της υγείας τους. Η «κατάσταση εξαίρεσης» είναι ένας νομικός όρος που αντλεί την καταγωγή του από την έννοια «exceptio» (εξαίρεση) του ρωμαϊκού δικονομικού συστήματος. Διάφοροι κορυφαίοι νομικοί και πολιτικοί φιλόσοφοι, όπως ο Τζόρτζιο Αγκάμπεν, θεωρούν ότι στην εποχή μας, ο τρόπος διακυβέρνησης που ασκείται σχεδόν παντού περιγράφεται επαρκώς μόνο μέσω της συνταγματικά κατοχυρωμένης έννοιας της «κατάστασης έκτακτης ανάγκης», την πιο σκοτεινή εκδοχή της οποίας είχε θεωρητικοποιήσει πρώτος ο Καρλ Σμιτ: «Κυρίαρχος είναι όποιος αποφασίζει για την κατάσταση έκτακτης ανάγκης» (βλ. «Πολιτική θεολογία», εκδ. Κουκκίδα). Πρόκειται για μια εμφανώς αντιδημοκρατική αρχή άσκησης της εξουσίας, η οποία χάρη στην ανοχή, τον φόβο και την αδιαφορία των πολιτών, τείνει σήμερα να μετατραπεί σε «φυσιολογικό» και διαρκή τρόπο διακυβέρνησης, που όλο και πιο συχνά καθορίζει τόσο την εξωτερική όσο και την εσωτερική πολιτική των κατά τα άλλα δημοκρατικών κρατών. Αν όμως η διαχείριση μίας κατάστασης εκτάκτου ανάγκης, όπως η τωρινή πανδημία του κορονοϊού, εμφανίζεται, νομιμοποιείται και τελικά επιβάλλεται ως αναπόφευκτη και σχεδόν μοιραία επιλογή, τότε υπάρχει σοβαρός κίνδυνος αυτή η υποτίθεται πρόσκαιρη κατάσταση εξαίρεσης να γίνει ένας μόνιμος τρόπος διακυβέρνησης. Οταν τόσο οι δημοκρατικοί θεσμοί και όσο και τα ανθρώπινα δικαιώματα, που διασφαλίζονται από το Σύνταγμα, τείνουν να εφαρμόζονται επιλεκτικά και, σε ακραίες περιπτώσεις, να αναστέλλεται η συνταγματικά κατοχυρωμένη κανονιστική λειτουργία τους, τότε σε αυτές τις ακραίες περιπτώσεις το όριο που χωρίζει τη δημοκρατία από τον ολοκληρωτισμό καταλύεται. Δεν θα έπρεπε λοιπόν να μας εκπλήσσει καθόλου το γεγονός ότι αναφορικά με την πανδημία του κορονοϊού όλοι μιλούν για «πόλεμο» με έναν αόρατο και δήθεν άγνωστο εχθρό. Το αξιοπερίεργο, όμως, με αυτή την πανδημία είναι η κήρυξη σε κατάσταση πολέμου όχι μιας χώρας αλλά ενός πλανήτη εναντίον του κορονοϊού. Πρόκειται για γεγονός που αποτελεί αναμφίβολα μία ιστορικά καινοφανή «κατάσταση εξαίρεσης» αφού, πρώτη φορά, μία πανδημική πολιτική εφαρμόζεται σε ολόκληρο τον ανθρώπινο πληθυσμό, κατά τη διάρκεια της οποίας λαμβάνονται μια σειρά από μέτρα «έκτακτης ανάγκης» που επιτρέπουν στις κυβερνήσεις να αναστέλλουν κατά βούληση και επ’ αόριστον, δηλαδή μέχρι «την τελική νίκη» των ανθρώπων επί του ιού, διάφορα συνταγματικά κατοχυρωμένα δικαιώματά των πολιτών τους, οι οποίοι εντελώς αυθαίρετα ενοχοποιούνται ως δυνητικοί «φορείς» του κορονοϊού και αντιμετωπίζονται σαν «τρομοκράτες» που απειλούν τη δημόσια υγεία. Οταν σε συνθήκες πανδημίας μιας ιογενούς λοιμώδους νόσου είμαστε υποχρεωμένοι να επιλέξουμε ανάμεσα σε δυο φαινομενικά εναλλακτικές λύσεις: υγεία ή ελευθερία, οφείλουμε να αναρωτηθούμε όχι μόνο για το πώς μπορούμε θα υπερβούμε την άμεση ιογενή απειλή, αλλά και για το είδος της κοινωνικής και ατομικής ζωής που θέλουμε να έχουμε μετά την υγειονομική κρίση. Αν δηλαδή θα επιτρέψουμε στα σημερινά μέτρα εκτάκτου ανάγκης να γίνουν μόνιμα. Διότι, βέβαια, οι κυβερνήσεις και τα κέντρα πλανητικής διαχείρισης των κρίσεων δεν θα μας επιστρέψουν ποτέ οικειοθελώς τα δικαιώματα που, υπό την απειλή του κορονοϊού, τους παραχωρήσαμε αδιαμαρτύρητα. Αρκεί να παρακολουθήσει κάποιος τις καθημερινές εξαγγελίες των κυβερνήσεων, τις τρομοκρατικές προβλέψεις και τους σχεδιασμούς των διεθνών οικονομικών οργανισμών για τα επόμενα χρόνια, για να συνειδητοποιήσει ότι το διακύβευμα σήμερα δεν είναι τόσο ή μόνο η σωτηρία των ανθρώπων από τον κορονοϊό, αλλά η ολοκληρωτική διαχείριση, μέσω επαναλαμβανόμενων κρίσεων, της κοινωνικοοικονομικής και της ψυχοσωματικής ζωής της υπερπληθούς ανθρώπινης βιομάζας. Αυτή η βιοπολιτική διαχείριση δημιουργεί ήδη ορατά κοινωνικά, οικονομικά και ανθρωπιστικά προβλήματα, για τα οποία ουδείς μάς εγγυάται ότι δεν θα αποδειχτούν πολύ πιο καταστροφικά για τη ζωή των ανθρώπων από την τρέχουσα πανδημία του κορονοϊού, η οποία, απ’ όσο γνωρίζουμε, δεν είναι παρά μία ακόμη ιογενής πανδημία που έχει να αντιμετωπίσει το ανθρώπινο είδος. Μια πανδημία που, εξάλλου, ήταν αναμενόμενη και είχε προβλεφθεί εδώ και χρόνια από κορυφαίους επιδημιολόγους, οι οποίοι βέβαια δεν γνώριζαν ούτε ποιος θα είναι ο ιογενής φορέας της, ούτε και το πώς ή το πού θα εκδηλωθεί. Το πρόβλημα με την τρέχουσα πανδημική κρίση είναι ότι οι ειδικοί επιστήμονες -ιολόγοι, επιδημιολόγοι, λοιμωξιολόγοι, μοριακοί βιολόγοι- μολονότι γνωρίζουν τη γενετική ταυτότητα και τη συμπεριφορά του νέου κορονοϊού δεν είναι σε θέση να προβλέψουν σχεδόν τίποτα για την εξέλιξη των παραλλαγών του ή για τη μελλοντική δυναμική της νόσου Covid-19. Επομένως, η ιδεοληπτική εμμονή ή η οπορτουνιστική στρατηγική τού να αναβάλλουμε για μερικούς μήνες την ανάγκη εμβολιασμών για την αντιμετώπιση της επιδημικής κρίσης ενδέχεται να μας δημιουργήσει περισσότερα και πιο δυσεπίλυτα προβλήματα, διότι βέβαια το πραγματικό διακύβευμα της αναποτελεσματικής διαχείρισης της νέας πανδημίας δεν είναι αμιγώς βιοϊατρικό, αλλά οικονομικό, γεωπολιτικό και κοινωνικό, δηλαδή πρωτίστως βιοπολιτικό. Από την άλλη πλευρά, οι οπαδοί του υποχρεωτικού εμβολιασμού αντι-Covid, ενώ επικαλούνται τα διαθέσιμα επιστημονικά δεδομένα σχετικά με τους κινδύνους που εγκυμονεί η αντιεπιστημονική διαχείριση της πανδημίας, τείνουν να λησμονούν ή, ακόμη χειρότερα, να υποτιμούν την άλλη εξίσου σημαντική και, μέχρι χθες, αυτονόητη όψη του προβλήματος: απέναντι στο ψευδοδίλημμα μεταξύ ανοσίας και ελευθερίας, οφείλουμε να θυμόμαστε ότι μόνο με ελευθερία η ζωή των ανθρώπων είναι υγιής και έχει αξία. Στη σκοτεινή υγειονομική και ιστορική συγκυρία της πανδημικής κρίσης, όπου η επιβίωση του ανθρώπινου είδους υποτίθεται ότι απειλείται από τη θανατηφόρο νόσο Covid-19, η περιφρούρηση του δικαιώματος στην πλήρη ενημέρωση σχετικά με την αξία και τα όρια των εμβολιασμών και, ταυτοχρόνως, η προστασία των ατομικών και κοινωνικών ελευθεριών των ανεμβολίαστων αποτελούν θεμελιώδη και απαραχώρητα ανθρώπινα δικαιώματα, τα οποία οφείλει να σέβεται κάθε επείγουσα βιοϊατρική πρακτική (π.χ. εμβολιαστική), αν θέλει να γίνει καθολικά αποδέκτη. Η πολυπόθητη, στις μέρες μας, «ανοσία της αγέλης» (herd immunity) μπορεί να επιτευχθεί όταν ένας αρκετά μεγάλος αριθμός ατόμων ενός πληθυσμού, αφού μολυνθεί από τον κορονοϊό, αποκτήσει ανοσία στις λοιμώξεις, οπότε η μολυσματική νόσος δεν μεταδίδεται εύκολα στον πληθυσμό. Η άμεση ευεργετική συνέπεια της παρουσίας αυτής της συλλογικής ή πληθυσμιακής ανοσίας (community ή population immunity) είναι ότι τα περισσότερα άτομα που ανήκουν στις πιο ευπαθείς ομάδες προστατεύονται από τις λοιμώξεις, επειδή περιβάλλονται και έρχονται σε στενή επαφή με ανθρώπους που έχουν ανοσία. Ωστόσο, η «ανοσία της αγέλης» μπορεί να επιτευχθεί με δύο τρόπους: είτε μέσω μαζικών προληπτικών εμβολιασμών, είτε μέσω της φυσικής λοίμωξης και νόσησης μεγάλου αριθμού ατόμων, προκειμένου να αναπτύξουν εξειδικευμένα αντισώματα σε έναν λοιμωξιογόνο παράγοντα. Οσο για τις διαφορές της ανοσίας μέσω εμβολιασμού από την ανοσία μέσω νόσησης αυτές είναι, αφενός, η αποτελεσματικότητα και, αφετέρου, οι χρόνοι που απαιτούνται: ο εμβολιασμός είναι ένας σχετικά γρήγορος, τεχνητός τρόπος επίτευξης συλλογικής ανοσίας μέσω της εισόδου μιας εξασθενημένης εκδοχής ή ενός τμήματος των γονιδίων του ιού, ενώ οι φυσικές μολύνσεις είναι ένας πολύ πιο χρονοβόρος τρόπος για να αναπτύξει ανοσία ένας πληθυσμός σε μία λοιμωξιογόνο νόσο. Πάντως, και οι δύο τρόποι επίκτητης ανοσίας προϋποθέτουν την ενεργοποίηση των ίδιων μηχανισμών του ανοσιακού συστήματος, όσο για τη χρονική διάρκεια που διατηρείται ενεργή η ανοσία, αυτή εξαρτάται τόσο από τον λοιμωξιογόνο παράγοντα και τις παραλλαγές του όσο και από την αποτελεσματικότητα των εμβολίων. Το υψηλότατο κόστος της φυσικής ανοσίας Ποιo είναι, όμως, το πραγματικό εμπόδιο και ο μεγαλύτερος κίνδυνος της ανοσίας της αγέλης που επιτυγχάνεται όχι μέσω εμβολιασμών, αλλά μέσω της ελεύθερης διάδοσης και της ευρύτερης δυνατής φυσικής λοίμωξης από τον νέο κορονοϊό; Το μεγαλύτερο εμπόδιο στην υιοθέτηση της φυσικής ανοσίας της αγέλης, ως υγειονομικής στρατηγικής για την αντιμετώπιση της πανδημίας της νόσου Covid-19, είναι ότι θα έπρεπε, σε κάθε χώρα, να επιτραπεί ελεύθερη διάδοση του κορονοϊού, ώστε να μολυνθεί ταχύτερα μεγάλο μέρος του πληθυσμού της (ίσως πάνω από το 60%), γνωρίζοντας ότι ένας -έστω και σχετικά μικρός- αριθμός από αυτούς τους ανθρώπους θα νοσήσει σοβαρά και ενδεχομένως θα πεθάνει. Αυτό θα μπορούσε να αποφευχθεί, αν καταφέρναμε να περιορίσουμε εγκαίρως τη διάδοση του κορονοϊού, μέσω της συνδυασμένης εφαρμογής καθολικών εμβολιασμών και σοβαρών μέτρων υγειονομικής προστασίας. Εξάλλου, αυτή ήταν και είναι η συνταγή των εμβολιαστικών πρακτικών που εφαρμόζονται, όχι τόσο για να εξαλείψουν πλανητικά τον κορονοϊό -κάτι εντελώς ανέφικτο!- αλλά για να διαχειριστούν, πρόσκαιρα και τοπικά, την υγειονομική καταστροφή που προκαλεί η ανεξέλεγκτη διάδοσή του."
efsyn.gr,https://www.efsyn.gr/kosmos/eyropi/322178_erik-zemoyr-enas-gallos-tramp-gia-tin-proedria,ΕΥΡΩΠΗ,Ερίκ Ζεμούρ: ένας Γάλλος «Τραμπ» για την προεδρία,2021-12-04 15:30, Χριστίνα Πάντζου ,"«Δεν είναι πια η στιγμή να μεταρρυθμίσουμε τη Γαλλία, αλλά να τη σώσουμε… Γι’ αυτό ζητώ την ψήφο σας, ώστε τα παιδιά και τα εγγόνια μας να μη γνωρίσουν τη βαρβαρότητα, να μη φέρουν τα κορίτσια μας μαντίλες και να μην είναι υποταγμένα τα αγόρια μας». Ο «σωτήρας» δεν είναι άλλος από τον ακροδεξιό Ερίκ Ζεμούρ, που επέλεξε αυτή τη φοβική αποστροφή για να ανακοινώσει την υποψηφιότητά του στις γαλλικές προεδρικές του 2022. Ο μισαλλόδοξος και ξενοφοβικός συγγραφέας, δημοσιογράφος και τηλεοπτικός αστέρας επί μήνες προετοίμαζε το έδαφος με την εμπρηστική ρητορική του. Και επέλεξε να επισημοποιήσει την υποψηφιότητά του με ένα βίντεο όπου εμφανίζεται ως ο ύπατος προασπιστής μιας «χαμένης» λευκής Γαλλίας που σήμερα στοιχειώνεται από μαύρους, μουσουλμάνους και μαντιλοφορούσες γυναίκες. «Μιας χώρας που απειλείται να χάσει την ταυτότητά της λόγω της επέλασης των μεταναστών» και μόνο εκείνος μπορεί να τη σώσει, γιατί είναι «ο μόνος που έχω το θάρρος και την αποφασιστικότητα να το κάνω». Καθισμένος σε ένα γραφείο με βιβλιοθήκες πίσω του, διαβάζει μπροστά σε ένα παλιό μικρόφωνο, ενώ στο δεκάλεπτο βίντεο παρελαύνουν εικόνες που δείχνουν μια βίαιη σύγχρονη Γαλλία, με επεισόδια στους δρόμους, φωτιές και καταστροφές, αλλά και πολιτικούς, συνδικαλιστές, διανοούμενους (σαν τον Μπερνάρ Ανρί Λεβί) που κατ’ αυτόν έχουν συμβάλει στον εκμαυλισμό της Γαλλίας. Και εναλλάσσονται με ειδυλλιακές σκηνές του παρελθόντος και ένδοξα πρόσωπα της Ιστορίας, από τη Ζαν ντ’ Αρκ ώς τον Ναπολέοντα. Εξαιρετικά επιδέξιος στους συμβολισμούς, το σκηνικό που επέλεξε θυμίζει τη διάσημη ομιλία του στρατηγού Ντε Γκολ τον Ιούνιο του 1940, καλώντας τους Γάλλους να αντισταθούν στη ναζιστική κατοχή. Μια παρωδία που σχολιάστηκε από τον ηγέτη του Γαλλικού Σοσιαλιστικού Κόμματος, Ολιβιέ Φορ: «Ο Ζεμούρ χρησιμοποίησε το μικρόφωνο του Ντε Γκολ αλλά την ομιλία του Πετέν για να ανακοινώσει την υποψηφιότητά του». Γιος Εβραίων της Αλγερίας που επέστρεψαν στη Γαλλία τη δεκαετία του ‘50, ο 63χρονος Ζεμούρ δούλεψε επί χρόνια στο περιοδικό Le Figaro κι έγινε διάσημος με τις καθημερινές εκπομπές του στο CNews, τηλεοπτικό δίκτυο ανάλογο του αμερικανικού Fox News, όπου μεταφέρει τις ακραίες φοβικές του ιδέες σε δεκάδες χιλιάδες θεατές. Οπως κάνει και με τα βιβλία του που -παράλληλα με σχόλια προσβλητικά για τις γυναίκες και τις μειονότητες- έχουν επίκεντρο την παρακμή με την οποία απειλείται η Γαλλία από το Ισλάμ, τους μετανάστες και τις αριστερές πολιτικές της πολυπολιτισμικότητας. Εχει αναδυθεί σαν ένας άλλος Ντόναλντ Τραμπ, ένας προβοκάτορας που απεχθάνεται την πολιτική ορθότητα, επιτίθεται εναντίον των ελίτ (πολιτικών, δημοσιογράφων, τεχνοκρατών των Βρυξελλών) και φτάνει να διαστρέφει την Ιστορία «ξαναγράφοντας ηρωικά» μερικά από τα πιο σκοτεινά ιστορικά επεισόδια της Γαλλίας: από τον πόλεμο στην Αλγερία ώς τον στρατηγό Φιλίπ Πετέν, εχθρό του Ντε Γκολ, που συνθηκολόγησε με τη ναζιστική Γερμανία. Η κεντρική θέση του συμπυκνώνεται στη συνωμοσιολογική θεωρία της «μεγάλης αντικατάστασης» που έχει εμπνεύσει πολλούς τρομοκράτες, υπέρμαχους της ανωτερότητας της λευκής φυλής ανά τον κόσμο. Μια θεωρία που υποστηρίζει πως η λευκή ευρωπαϊκή φυλή αρχίζει να αντικαθίσταται από αραβικής και αφρικανικής καταγωγής μετανάστες με τη συνενοχή μιας σκοτεινής πολιτικής ατζέντας των ελίτ. Εξ ου και το μήνυμα που επανέλαβε στο βίντεό του: «Δεν θα τους αφήσουμε να μας κυριεύσουν, να μας κάνουν υποτακτικούς, να μας καταστήσουν αποικία. Δεν θα επιτρέψουμε να μας αντικαταστήσουν». Ο Ζεμούρ απευθύνεται στους απογοητευμένους· σε αυτούς που αποκαλεί «εξόριστους του εσωτερικού», που δεν αναγνωρίζουν την πατρίδα τους λόγω της «τριτοκοσμοποίησής» της από τους μετανάστες· σε όσους νιώθουν ότι το πολιτικό σύστημα δεν τους εκπροσωπεί· στους πολίτες που «εγκαταλείφθηκαν» από τις Βρυξέλλες που αποφασίζουν για τη ζωή τους. Φλερτάρει με τους πιο ριζοσπάστες εθνικιστές, τους ευρωσκεπτικιστές και πολέμιους της παγκοσμιοποίησης, εκείνους που ανησυχούν με τη μετανάστευση και την ανασφάλεια, τους συνωμοσιολόγους αντιεμβολιαστές, τους συντηρητικούς Καθολικούς. Οι αναλυτές κάνουν λόγο για έναν «μη τυπικό» υποψήφιο, που διεκδικεί την προεδρία έχοντας καταδικαστεί αρκετές φορές για ρατσιστική ρητορική και υποδαύλιση φυλετικών και θρησκευτικών διακρίσεων. Η πιο πρόσφατη, στις 17 Νοεμβρίου όταν καταδικάστηκε γιατί αποκάλεσε τους ασυνόδευτους ανήλικους μετανάστες «κλέφτες, δολοφόνους, βιαστές». Δεν είναι επαγγελματίας πολιτικός, αλλά παρουσιάζεται σαν ένας ρήτορας διανοούμενος, ικανός να καθηλώνει τους ακροατές του με φιλοσοφικούς αφορισμούς και λογοτεχνικά τσιτάτα, που δεν είναι παρά λεκτική αγυρτεία. Χωρίς να διαθέτει καν κόμμα, απειλεί να αλλάξει τα δεδομένα μιας αναμέτρησης που έμοιαζε ότι θα είναι επανάληψη της προηγούμενης προεδρικής με πρωταγωνιστές τον Εμανουέλ Μακρόν και τη Μαρίν Λεπέν. Με όχημα το τελευταίο βιβλίο «Η Γαλλία δεν είπε την τελευταία της λέξη», που κυκλοφόρησε τον Σεπτέμβριο και έχει πουλήσει ήδη 250.000 αντίτυπα, ξεκίνησε μια περιοδεία που στην πραγματικότητα ήταν η άτυπη έναρξη της εκστρατείας του. Κι ενώ τότε είχε μόλις το 5% στην πρόθεση ψήφου, σύντομα κάποιες δημοσκοπήσεις, πριν καν να έχει ανακοινώσει επίσημα την υποψηφιότητά του, τον έφεραν με 13-19% να ξεπερνά σε ποσοστά τη Λεπέν και να αναδεικνύεται σε πιθανό βασικό αντίπαλο του Μακρόν για τον δεύτερο γύρο των προεδρικών. Για να πέσει αργότερα στο 12-15%, παραμένοντας ωστόσο «άξιος αντίπαλος». Ο Ζεμούρ έσπασε το μονοπώλιο της Ακροδεξιάς που ώς τώρα κατείχε η Λεπέν. Το μήνυμά του είναι ακόμη πιο ριζοσπαστικό από εκείνο του Εθνικού Συναγερμού της (RN) και είναι σαφές ότι είναι το κόμμα της κυρίως που ζημιώνεται από την υποψηφιότητά του. «Διόλου δεν ανησυχώ», δήλωσε ωστόσο η Λεπέν, θεωρώντας ότι οι ακρότητές του τελικά θα μπορούσαν να την ευνοήσουν. «Ο εχθρός μου εξακολουθεί να είναι ο Εμανουέλ Μακρόν. Ο Ζεμούρ είναι τόσο υπερβολικός -σαν καρικατούρα- στον τρόπο που παρουσιάζει τα πράγματα, που είναι προφανές πως όσα εμείς προτείνουμε εμφανίζονται ως κάτι σοβαρό, επεξεργασμένο, λογικό», πρόσθεσε υποστηρίζοντας πως ο Ζεμούρ έχει φτιάξει ένα «απόθεμα ψήφων» για την υποψηφιότητά της, ότι δηλαδή διεύρυνε τη βάση των δυνητικών ψηφοφόρων της Ακροδεξιάς, κάτι που θα την ευνοούσε πολύ στον δεύτερο γύρο, όπου είναι σίγουρη πως θα περάσει. Αλλά αποτελεί απειλή και για την παραδοσιακή Δεξιά, με δημοσκοπική ανάλυση να δείχνει πως ο Ζεμούρ έχει ήδη προσεταιριστεί το ένα τέταρτο των ψηφοφόρων που στήριξαν τους Ρεπουμπλικανούς (LR) το 2017, οδηγώντας το κόμμα σε ακόμη πιο συντηρητικές θέσεις. Οπως δείχνουν και τα προχθεσινά αποτελέσματα του πρώτου γύρου των προκριματικών: στην τελική ψηφοφορία για τον διεκδικητή της προεδρικής υποψηφιότητας των Ρεπουμπλικανών, που θα γίνει σήμερα, πέρασε πρώτος ο ακραίος Ερίκ Σιοτί με δεύτερη τη Βαλερί Πεκρές. Κάποιοι λένε ότι ο Ζεμούρ είναι ένας διάττων αστέρας που θα σβήσει όσο γρήγορα αναδύθηκε. Μπορεί, έλεγε στη Le Figaro ο Φρανσουά Κράους του ινστιτούτου Ifop, «αλλά είναι λάθος να απαξιώνουν τις πιθανότητές του, όπως έκανε ο αμερικανικός Τύπος το 2016 με τον Τραμπ». Δεν είναι τυχαίο που πολλοί αποκαλούν το κίνημά του «κομψό τραμπισμό α λα γαλλικά»."
efsyn.gr,https://www.efsyn.gr/kosmos/321826_anaskopisi-diethnoys-typoy-2122021,ΚΟΣΜΟΣ,Ανασκόπηση διεθνούς Τύπου 2.12.2021,2021-12-02 12:22, Δημήτρης Φαναριώτης ,"Ο εμβολιασμός όλων των ενηλίκων Βρετανών με την τέταρτη δόση, η σκληρή γαλλο-βρετανική διαμάχη για τα προσφυγικά κύματα στη Μάγχη και η αναζήτηση υποψηφίου για τις προεδρικές στη Γαλλική Δεξιά συνιστούν ορισμένες από τις προεξάρχουσες ειδήσεις του σημερινού διεθνούς έντυπου τύπου. Στη Βρετανία οι Times γράφουν στο πρωτοσέλιδό τους : «Τέταρτη δόση εμβολίου για την καταπολέμηση των μεταλλάξεων» με το σχετικό ρεπορτάζ να αναφέρει ότι τέταρτη δόση για τους ενήλικες ήρθε ένα βήμα πιο κοντά καθώς η κυβέρνηση Τζόνσον αγόρασε περισσότερες απο100 εκατομμύρια δόσεις εμβολίων. Όπως είπε ο υπουργός Υγείας Σατζίντ Νταβίντ η ενέργεια αυτή έγινε προκειμένου να εμβολιαστεί εκ νέου όλος ο ενήλικος πληθυσμός της Βρετανία με το δημοσίευμα να επισημαίνει ότι το κόστος της αγοράς ξεπερνά τα δύο δισεκατομμύρια λίρες, ενώ επανέρχεται σε σημαντικό βαθμό και η τηλεργασία. Στο έτερο πρωτοσέλιδο θέμα της η εφημερίδα έχει τίτλο : «Ο Μακρόν αποκαλεί τον Τζόνσον κλόουν και κουφιοκέφαλο» και στο κύριο άρθρο αναφέρει ότι οι γαλλο-βρετανικές σχέσεις βρίσκονται στο χειρότερο επίπεδο από το Βατερλό καθώς η διαμάχη για το ζήτημα της άφιξης των προσφύγων και μεταναστών στη Μάγχη έχει πυροδοτήσει μια σκληρή κόντρα μεταξύ των δύο χωρών. Στη Γαλλία η Le Monde γράφει στο κεντρικό της άρθρο ότι η Δεξιά αγωνίζεται να βρει τον ή την υποψήφιο για τις προεδρικές εκλογές και τονίζει ότι συνέδριο των Ρεπουμπλικάνων που άρχισε χθες τις εργασίες του αναμένεται να επιλέξει, μετά από σχετική ψηφοφορία δύο γύρων τον επικεφαλής του κόμματος μεταξύ των Μισέλ Μπαρνιέ, Ξαβιέ Μπερτράν, Ερίκ Τσιότι, Φιλίπ Ζουβέν και Βαλερί Πεκρές. Σημειώνει ότι συνολικά 150.000 μέλη του κόμματος αναμένεται να ψηφίσουν. Στο έτερο πρωτοσέλιδο θέμα της έχει τίτλο : «Ζοζεφίν Μπέικερ και το όνειρο μια συμφιλιωμένης Γαλλίας» με το κύριο άρθρο να αναφέρει ότι κατά την ομιλία του στο Πάνθεον ο Μακρόν εξήρε την καλλιτέχνιδα και αντιστασιακή Γαλλίδα αμερικανικής καταγωγής.           Στη Γερμανία, η Frankfurter Allgemeine Zeitung γράφει: «Είναι δύσκολο να πει κανείς εάν ο Πούτιν σκοπεύει πραγματικά να εισβάλει ξανά στην Ουκρανία. Σύμφωνα με τις μέχρι τώρα γνωστές πληροφορίες, η δύναμη των στρατευμάτων που συγκεντρώνει στα σύνορα θα ήταν αυτή τη στιγμή πολύ μικρή για εισβολή. Αλλά στη Δύση κανείς δεν πρέπει να υποτιμά την ψυχρότητα του  Κρεμλίνου.  Στην Ελβετία η Neue Zürcher Zeitung σημειώνει: ""Η ελληνική κυβέρνηση εισάγει υποχρεωτικό εμβολιασμό για τους ηλικιωμένους. Ξεκινά με την ηλικιακή ομάδα, της οποίας η προστασία έχει τον μεγαλύτερο αντίκτυπο στο σύστημα υγείας. Θα είναι δύσκολο όμως να αλλάξουν γνώμη οι αντιεμβολιαστές."" Και στη συνέχεια παρατηρεί: «Με τον υποχρεωτικό εμβολιασμό για τους ηλικιωμένους, η Ελλάδα εισάγει και πάλι σχετικά νωρίς ένα μέτρο που μέχρι πρότινος θεωρούνταν σπάσιμο ταμπού. Στις ΗΠΑ τέλος η Wall Street Journal γράφει στο κεντρικό της τίτλο : «Το πρώτο κρούσμα της Όμικρον εντοπίζεται στο Σαν Φρανσίσκο» και τονίζει ότι πρόκειται για πλήρως εμβολιασμένο ταξιδιώτη ο οποίος επέστρεψε στις 22 Νοεμβρίου στην Καλιφόρνια με ήπια συμπτώματα ο οποίο τέθηκε από μόνος του σε καραντίνα ενώ τα άτομα που ήρθαν σε κοντινή επαφή μαζί του ιχνηλατήθηκαν και κανένα δεν βρέθηκε θετικό στο κορονοϊό.                "
efsyn.gr,https://www.efsyn.gr/politiki/boyli/321789_skliri-sygkroysi-mitsotaki-tsipra-sti-boyli,ΒΟΥΛΗ,Σκληρή σύγκρουση Μητσοτάκη - Τσίπρα στη Βουλή,2021-12-02 06:00, Έλενα Βαρίνου ,"Την απολογία του για την αποτυχημένη διαχείριση της πανδημίας, τις παλινωδίες της κυβέρνησης και το αυταρχικό προφίλ του υπέγραψε ουσιαστικά ο Κυριάκος Μητσοτάκης, μιλώντας χθες στη Βουλή για την επιβολή του υποχρεωτικού εμβολιασμού στις ηλικίες άνω των 60 ετών. Με τους βουλευτές της «γαλάζιας» πτέρυγας να τον χειροκροτούν όρθιοι, παρά τις θυελλώδεις αντιδράσεις για την επίμαχη τροπολογία –την καταψήφισε σύσσωμη η αντιπολίτευση, εκτός από το ΚΙΝ.ΑΛΛ.– ο πρωθυπουργός ανέβηκε στο βήμα της Ολομέλειας με την πεποίθηση του αλάθητου, που, παρότι αυτοδιαψεύδεται, επιχειρεί να υποστηρίξει το κυβερνητικό του αφήγημα, μεταβιβάζοντας την ευθύνη της κατάστασης εκτός Μαξίμου, ακόμη και στους κόλπους του υπουργικού του συμβουλίου! Προτάσσοντας την εικόνα της προσωπικής ακεραιότητας, αφού υποστήριξε πως λειτουργεί με γνώμονα το δημόσιο συμφέρον χωρίς να υπολογίζει το πολιτικό κόστος, παρουσίασε για άλλη μια φορά διαμετρικά αντίθετη εικόνα από τη δραματική κατάσταση του ΕΣΥ, καταλόγισε στους ηλικιωμένους ανεμβολίαστους υπαιτιότητα για την υγειονομική επιβάρυνση, ενώ, κόντρα στη σκληρή αποδοκιμασία των κομμάτων για την αναποτελεσματικότητα των ενεργειών του, κάλεσε με «ήσυχη συνείδηση» τις πτέρυγες να υποστηρίξουν το νέο μέτρο. Στη συνέχεια συγκρούστηκε σκληρά με τον Αλέξη Τσίπρα –ο οποίος τον κατηγόρησε ως «ηθικό αυτουργό» της τραγωδίας που βιώνει σήμερα η ελληνική κοινωνία–, ενώ «κώφευσε» στις εκκλήσεις του να αρθεί στο ύψος των περιστάσεων, αναλαμβάνοντας πρωτοβουλίες για συνεννόηση μεταξύ των πολιτικών αρχηγών. Ο ίδιος προανήγγειλε τη σύντμηση του διαστήματος μεταξύ της 2ης και της 3 δόσης στους 4 μήνες, προκαταλαμβάνοντας την άποψη των ειδικών, έκανε «φιλική» παρατήρηση στον υπουργό Υγείας Θ. Πλεύρη για τις «μη ικανοποιητικές» επιδόσεις του ιδιωτικού τομέα, κάνοντας λόγο για επικείμενη αξιολόγηση, ενώ «τράβηξε και το αυτί» τόσο της υφυπουργού του Μίνας Γκάγκα όσο και των μελών της επιτροπής των λοιμωξιολόγων, αποδίδοντάς τους ακέραιη την ευθύνη για τις ατυχείς προβλέψεις για το τείχος της ανοσίας και το τέλος της υγειονομικής κρίσης. «Πάμε καλύτερα, αλλά όχι τόσο όσο θα θέλαμε, όσο χρειάζεται για να σφυρίξουμε το τέλος! Κυρία Γκάγκα, έπεσαν έξω όσοι έλεγαν για το τείχος ανοσίας...» είπε χαρακτηριστικά. Χωρίς να απαντήσει ευθέως στις επικρίσεις του αρχηγού της αξιωματικής αντιπολίτευσης αλλά και των κοινοβουλευτικών εκπροσώπων των κομμάτων που μίλησαν για σύγχυση και πανικό, ο πρωθυπουργός επιχείρησε να δικαιολογήσει τα αδικαιολόγητα, λέγοντας πως «βασανίστηκε» προσωπικά προτού λάβει την απόφαση για τον υποχρεωτικό εμβολιασμό, δηλώνοντας μάλιστα «βαθιά φιλελεύθερος». «Οποιαδήποτε έννοια υποχρεωτικότητας, ειδικά για ζητήματα υγείας, μου είναι δυσκολοχώνευτη. Ομως νιώθω βαρύτερη την ευθύνη για το κοινό καλό και έτσι αναλαμβάνω το δικό μου ρίσκο, να αναδειχθώ πρόσκαιρα αυστηρός, αλλά να αποδειχθώ υγειονομικά σωστός» είπε, ενώ σε άλλη του αποστροφή μίλησε για «τολμηρή» απόφαση και «πολιτικό θάρρος» υποστηρίζοντας πως δεν τον αφορά η απώλεια ψήφων στις εθνικές εκλογές. Ετσι, ο κ. Μητσοτάκης αναφέρθηκε σε επίκαιρο και στοχευμένο μέτρο, που δεν λαμβάνεται σε ουδέτερο χρόνο, αλλά τη συγκεκριμένη περίοδο της μετάλλαξης της «Ο». Χαρακτήρισε «κρίσιμη» τη ρύθμιση για τη μάχη ενάντια στον κορονοϊό, υποστηρίζοντας πως και άλλες ευρωπαϊκές κυβερνήσεις θα προσχωρήσουν άμεσα στον υποχρεωτικό εμβολιασμό –επικαλούμενος μάλιστα και τις χθεσινές δηλώσεις της προέδρου της Κομισιόν– επιλέγοντας, πάντως, τον ορισμό του «αναγκαίου» αντί του υποχρεωτικού, στους ηλικίας 60+ πολίτες: «Τον θεωρώ ισχυρότερο, γιατί αποτρέπει τον κίνδυνο που μπορεί να προκαλέσουν στους γύρω τους, όχι μόνο για την προστασία τους…» είπε. Υποστήριξε πως το μέτρο επιβάλλεται στη συγκεκριμένη ηλικιακή κατηγορία διότι «εκδηλώνει την μεγαλύτερη απροθυμία στον εμβολιασμό». Στην κριτική που ασκείται για το γεγονός ότι δεν επεκτείνεται σε αστυνομικούς και σε στρατιωτικούς, απάντησε πως «δεν γεμίζουν αυτοί τις ΜΕΘ». Στην αντιπαράθεση για την αντισυνταγματικότητα του μέτρου, επικαλέστηκε την παρ. 5 του άρθρου 5 του Συντάγματος που ορίζει τη μέριμνα του κράτους για τη δημόσια υγεία αλλά και την άποψη έγκριτων επιστημόνων με ειδική αναφορά στον Αντ. Μανιτάκη. Για το πρόστιμο των 100 ευρώ δήλωσε πως αποτελεί ένα «αντίτιμο υγείας» για την ενίσχυση των νοσοκομείων. «Είναι πολύ εύκολο να μην καταβάλει κάποιος το πρόστιμο, αρκεί να εμβολιαστεί. Είναι τόσο απλό…» είπε, προσθέτοντας ότι παρότι πρόκειται για σημαντικό ποσό, είναι πολύ μακριά από τα πρόστιμα για παράβαση των υγειονομικών κανόνων που ισχύουν σε άλλες χώρες της Ευρώπης. Καταλήγοντας επιτέθηκε στα κόμματα της αντιπολίτευσης, κατηγορώντας ειδικότερα την Κ.Ο. του ΣΥΡΙΖΑ-Π.Σ. για «ληγμένες φωτοβολίδες», για «διγλωσσία» και για «φλερτ» με αντιεμβολιαστές. «Πέρασε η εποχή που κάποιοι αντί να βάζουν πλάτη, έβαζαν τρικλοποδιές! Τώρα δεν υπάρχει lockdown, δεν υπάρχουν κλειστά σχολεία, για να οργανώνετε αντιδράσεις, τώρα υπάρχουν εμβόλια, όχι για να ξεστοκάρουμε, αλλά για να σώζουμε ζωές…» είπε. «Εχουμε ξεπεράσει κάθε αρνητικό ρεκόρ σε θανάτους ανά 1 εκατ. πληθυσμού, είμαστε στις χειρότερες θέσεις της Ευρώπης, 155 συμπολίτες μας βρίσκονται προχείρως διασωληνωμένοι εκτός ΜΕΘ και έρχεστε και λέτε με αυταρέσκεια πως σώζετε ζωές, παίρνετε μια θέση που ξορκίζατε επί τρεις ολόκληρους μήνες και για άλλη μια φορά κουνάτε το δάχτυλο στην αντιπολίτευση!» απάντησε ο Αλέξης Τσίπρας, κατηγορώντας με τη σειρά του τον Κυριάκο Μητσοτάκη πως έχει αφήσει το ΕΣΥ υπό κατάρρευση, επενδύοντας ο ίδιος στη λογική της υποχρεωτικότητας και της ατομικής ευθύνης. Με αντίγραφα των πρόσφατων δηλώσεων και τηλεοπτικών συνεντεύξεων του πρωθυπουργού ανά χείρας, ο αρχηγός της αξιωματικής αντιπολίτευσης υποστήριξε πως η κυβέρνηση βρίσκεται αυτή τη στιγμή σε απόλυτη σύγχυση και πανικό, με αποτέλεσμα να διαπράττει το ένα σφάλμα πάνω στο άλλο. «Το να βρίσκεστε σε πανικό αυτή τη στιγμή είναι χειρότερο από μια λάθος απόφαση στη διαχείριση» σημείωσε. «Επί μήνες θέλατε να πείσετε ότι ο υποχρεωτικός εμβολιασμός δεν αποτελεί επιλογή» δήλωσε ο πρόεδρος του ΣΥΡΙΖΑ-Π.Σ. «Τα λέγατε πριν 20 ημέρες. Εσείς κ. Μητσοτάκη βάλλατε εναντίον κάθε σκέψης για υποχρεωτικότητα. Ο κ. Πλεύρης έλεγε ότι η υποχρεωτικότητα προσκρούει στο Σύνταγμα, στο ΣτΕ και στην Επιτροπή Βιοηθικής. Είσαστε μια κυβέρνηση που έχετε χάσει τ’ αυγά και τα πασχάλια, στην πιο δύσκολη στιγμή της πανδημίας!» είπε. Αναφερόμενος στο μέτρο, ο κ. Τσίπρας υποστήριξε πως επί της ουσίας δεν αφορά υποχρεωτικό εμβολιασμό, αλλά «οικονομικό εκβιασμό» για τους αδύναμους και «δυνατότητα εξαγοράς» για τους ευκατάστατους. Σχολιάζοντας στο σημείο αυτό την αντίδραση του πρωθυπουργού, καθώς χαμογέλασε, είπε: «Γελάτε ε; Γιατί μόλις τώρα ανακαλύψατε ότι υπάρχουν συμπολίτες μας εξαρτημένοι από τον μισθό τους και τις συντάξεις τους!». Συνεχίζοντας κατηγόρησε την κυβέρνηση πως καλλιεργεί επί της ουσίας αντιεμβολιαστική κουλτούρα, ενώ απαντώντας στον πρωθυπουργό για το «αντίτιμο υγείας», υποστήριξε πως η κυβέρνηση από τα 100 ευρώ του ανεμβολίαστου ηλικιωμένου επιδιώκει να καλύψει την τρύπα του προϋπολογισμού που μειώνει κατά 820 εκατ. ευρώ τις δαπάνες για την Υγεία. Αναφερόμενος τέλος στα στοιχεία και την εικόνα που αποκόμισε από την προχθεσινή του συνάντηση με την ΕΙΝΑΠ, ζήτησε ενίσχυση του ΕΣΥ με μόνιμες προσλήψεις και επίταξη των ΜΕΘ των ιδιωτικών θεραπευτηρίων αλλά και έκτακτα μέτρα σε σχολεία και ΜΜΜ για την αποκλιμάκωση των κρουσμάτων. «Πάρτε μέτρα και πρωτοβουλίες συνεννόησης αντί για καταστολή και σύγκρουση. Ο αυταρχισμός κ. Μητσοτάκη είναι το τελευταίο στάδιο της αποτυχίας και πολύ φοβάμαι ότι την αποτυχία σας θα την πληρώσουμε όλοι» κατέληξε. Ακολούθησε έντονος διάλογος μεταξύ των δύο, με τον πρωθυπουργό να αμφισβητεί την εικόνα που μεταδίδουν οι γιατροί και οι νοσηλευτές, να επαναλαμβάνει την άποψη του Μαξίμου για τις ΜΕΘ, λέγοντας ότι «το θέμα δεν είναι να δημιουργούμε ΜΕΘ που δεν χρειάζονται, αλλά να μην φτάνουν οι άνθρωποι στα νοσοκομεία…» και να κατηγορεί τον πρόεδρο τον ΣΥΡΙΖΑ-Π.Σ. για στρέβλωση της πραγματικότητας, για λαϊκισμό και για ένδεια συγκεκριμένων προτάσεων. Παράλληλα απαξίωσε την χρησιμότητα των ΜΕΘ ισχυριζόμενος ότι η θνητότητα των διασωληνωμένων εκτός ΜΕΘ δεν είναι μεγαλύτερη αυτών που είναι εντός. Ο ίδιος, μάλιστα, ενεπλάκη σε «θερμό επεισόδιο» με τον Παύλο Πολάκη, όταν ο δεύτερος του φώναξε από τα έδρανα της πτέρυγας πως είναι «άσχετος». Χάνοντας την ψυχραιμία του, ο Κυρ. Μητσοτάκης έδειξε τον πρώην αναπληρωτή υπουργό Υγείας ως υποκινητή των αντιεμβολιαστών και ζήτησε από τον Αλ. Τσίπρα να τον διαγράψει από την κοινοβουλευτική του ομάδα. Απαντώντας ο αρχηγός της αξιωματικής αντιπολίτευσης, περιέλαβε τον Θ. Πλεύρη, λέγοντας πως παρά τις δηλώσεις και την ιδεολογική του μήτρα «καμαρώνει» στα υπουργικά και κατήγγειλε τον πρωθυπουργό ως «ηθικό αυτουργό της τραγωδίας» και «επιταχυντή» της υγειονομικής κρίσης."
efsyn.gr,https://www.efsyn.gr/stiles/hronografima/321465_argei-akoma-omega,ΧΡΟΝΟΓΡΑΦΗΜΑ,Αργεί ακόμα το «Ωμέγα»,2021-11-30 16:00, Πέτρος Μανταίος ,"Μετά το «Δέλτα», στέλεχος ή μετάλλαξη, κόπιασε το αδελφάκι του ή μακρινός εξάδελφος «Ομικρον». Αρα, θέλουμε ακόμα εννέα γράμματα ώς το «Ωμέγα». Τι μπορεί να σημαίνει αυτό; Απολύτως τίποτα. Είναι απλώς το τελευταίο γράμμα της ελληνικής αλφαβήτου, μιας και ο Παγκόσμιος Οργανισμός Υγείας μάς έκανε την τιμή να ορίζει με ελληνικά γράμματα τις μεταλλάξεις ή τα νέα στελέχη του Covid-19 καθ’ οδόν προς… 22. Ούτε και προτίθεμαι να συμβολίζει κάτι το «Ωμέγα»· τέλος της πανδημίας για παράδειγμα ή συντέλεια του κόσμου… Οπότε θα με πάρουν και με το μέρος τους οι αντιεμβολιαστές, ιδίως όσοι εξ αυτών υποστηρίζουν ότι άπαντες είμεθα μάρτυρες –και με την έννοια του μάρτυρα-θύματος, «πειραματόζωα»– παγκόσμιας συνωμοσίας εις βάρος της παγκόσμιας κοινότητας, και όσων προσήλθαμε οικειοθελώς (και αφελώς) στα εμβολιαστικά κέντρα και υποστήκαμε τρις την ταπείνωση της διατρήσεως και όσοι υπερηφάνως προέταξαν τα στήθη στη βυσσοδομούμενη συνωμοσία αρνούμενοι τον εμβολιασμό και τας παραφυάδας αυτού. Μπλέξαμε! Διάβαζα, στη χθεσινή «Συντακτών», το… οδοιπορικό του «Ομικρον» και της ακίδας του, που εισδύει στο ανθρώπινο σώμα με 32 μεταλλάξεις, από την Μποτσουάνα και τη Νότια Αφρική, στο Χονγκ Κονγκ, σε χώρες της Ευρωπαϊκής Ενωσης, στην (αποσχισθείσα) Βρετανία, αλλά και στην Αυστραλία και δεν ξέρω πού αλλού και ήταν σαν να διάβαζα αστυνομικό μυθιστόρημα επιστημονικής φαντασίας, όπου βέβαια, συνάνθρωποι του «ναι» και του «όχι» στο εμβόλιο, στο τέλος νικάει… η πραγματικότητα. Αυτή και μόνον αυτή ξεπερνάει και την πιο επινοημένη, την πιο… νοσηρή φαντασία. Εξαιρείται βέβαια ο ημέτερος υπουργός Επικρατείας κ. Σκέρτσος, που είπε («Καθημερινή») ότι «η Ελλάδα εμφανίζει μηδενική ή χαμηλή υπερβάλλουσα θνησιμότητα καθ’ όλη τη διάρκεια της πανδημίας…». Είναι ο ίδιος που είχε πει ότι δεν υπάρχει μελέτη να αποδεικνύει ότι (ανεμβολίαστοι) αστυνομικοί μεταδίδουν το ιό. Εμβόλιο από μόνος του…"
efsyn.gr,https://www.efsyn.gr/politiki/boyli/321446_kollimenoi-me-tin-atomiki-eythyni-pleyris-kai-boridis,ΒΟΥΛΗ,Κολλημένοι με την ατομική ευθύνη Πλεύρης και Βορίδης,2021-11-30 06:00, Χάρης Ιωάννου ,"«Η λογική της “ατομικής ευθύνης” αποτελεί άλλη μία αναμνηστική δόση στην κοροϊδία και στη συγκάλυψη των κυβερνητικών ευθυνών για την αντιμετώπιση της πανδημίας», τόνισε ο Δημήτρης Κουτσούμπας, στο πλαίσιο της επίκαιρης επερώτησης του κόμματος για την Υγεία Στη ρητορική της ατομικής ευθύνης επιμένει η κυβέρνηση για την αντιμετώπιση της πανδημίας, παρ' όλο που τα επίσημα κρούσματα φτάνουν πλέον το ένα εκατ., οι νεκροί ξεπέρασαν τους 18.000 και οι διασωληνωμένοι τους 650. Μπορεί μεν ο υπουργός Υγείας Θάνος Πλεύρης χθες στη Βουλή να απηύθυνε εκ νέου έκκληση για εμβολιασμό και του υπόλοιπου πληθυσμού, αλλά το ΚΚΕ τον επέκρινε ότι το εμφανίζει ως το μοναδικό όπλο κατά της πανδημίας αφ' ενός για να μη ληφθούν ουσιαστικά μέτρα προστασίας και αφ' ετέρου για να μετατρέψει την κρατική ευθύνη σε ατομική. «Το διάγγελμά σας για την εμπέδωση της λογικής της “ατομικής ευθύνης” αποτελεί άλλη μία αναμνηστική δόση στην κοροϊδία και στη συγκάλυψη των κυβερνητικών ευθυνών για την αντιμετώπιση της πανδημίας», τόνισε ο γ.γ. της Κ.Ε. του ΚΚΕ, Δημήτρης Κουτσούμπας, στο πλαίσιο της επίκαιρης επερώτησης του κόμματος για την Υγεία. Οπως σημείωσε, το εμβόλιο από μόνο του δεν είναι αρκετό, αν δεν συνδυαστεί με την αποφασιστική ενίσχυση του δημόσιου συστήματος Υγείας, με μέτρα προστασίας στους χώρους δουλειάς, στα μέσα μαζικής μεταφοράς, στα σχολεία και στις σχολές. Κατηγόρησε την κυβέρνηση για «εγκληματικές ευθύνες» στη «χρεοκοπημένη» διαχείριση της πανδημίας και πρόσθεσε μεταξύ άλλων ότι «οι αντιφατικές σας τοποθετήσεις, το αναποδογύρισμα της πραγματικότητας με το κεφάλι κάτω είναι που σπέρνουν σύγχυση, υπονομεύουν την ανύπαρκτη πρακτικά επιχείρηση του εμβολιασμού, τροφοδοτούν με επιχειρήματα τους κάθε λογής αρνητές της πανδημίας, τους αντιεμβολιαστές». Ο γ.γ. του ΚΚΕ εξαπέλυσε και πυρά κατά του ΣΥΡΙΖΑ, λέγοντας ότι υπάρχει στρατηγική σύμπλευση των δύο μεγάλων κομμάτων στα βασικά ζητήματα, γι’ αυτό και πρότεινε στην κυβέρνηση υπουργό Υγείας κοινής αποδοχής. Παράλληλα, ζήτησε άμεση επίταξη των ιδιωτικών νοσοκομείων και επέκρινε την κυβέρνηση ότι μέσα στην πανδημία μειώνει τις δαπάνες για την Υγεία. Απαντώντας ο υπουργός Υγείας τόνισε ότι όλες οι κλίνες ΜΕΘ είναι στη διάθεση του ΕΚΑΒ, αλλά πρόσθεσε ότι αυτή τη στιγμή το ΕΣΥ στην Αθήνα δεν πιέζεται, σε αντίθεση με τη Θεσσαλονίκη και τη Θεσσαλία όπου ζητήθηκε η συνδρομή του ιδιωτικού τομέα. Ο κ. Πλεύρης απέρριψε την πολιτική οριζόντιων επιτάξεων επικαλούμενος το κόστος και υπογράμμισε ότι το 85% των κρουσμάτων αφορά ανεμβολίαστους, το 95% των νοσηλειών σε ΜΕΘ επίσης ανεμβολίαστους, ενώ μέχρι σήμερα έχει εμβολιαστεί το 73% του ενήλικου πληθυσμού. Τα ίδια στοιχεία επικαλέστηκε λίγο αργότερα και ο υπουργός Εσωτερικών Μάκης Βορίδης, τονίζοντας ότι το μόνο ζήτημα σήμερα είναι να προχωρήσει ο εμβολιασμός. Επανέφερε εκ νέου την ατομική ευθύνη όσων δεν εμβολιάζονται και απαντώντας σε σχετική ερώτηση του Κώστα Ζαχαριάδη (ΣΥΡΙΖΑ) επισήμανε ότι δεν μπορεί να εφαρμοστεί οριζόντια η τηλεργασία στο Δημόσιο."
efsyn.gr,https://www.efsyn.gr/politiki/boyli/321380_sfodri-epithesi-koytsoympa-kata-kybernisis-ypotimate-ti-noimosyni-mas,ΒΟΥΛΗ,Σφοδρή επίθεση Κουτσούμπα κατά κυβέρνησης: Υποτιμάτε τη νοημοσύνη μας,2021-11-29 18:06, efsyn.gr ,"Δριμύ κατηγορώ εναντίον της κυβέρνησης επιφύλαξε ο Γ.Γ. του ΚΚΕ, Δημήτρης Κουτσούμπας, από το βήμα της Βουλής, κατά τη διάρκεια της συζήτησης της επίκαιρης επερώτησης που κατέθεσε το κόμμα του για την Υγεία.  Μεταξύ άλλων, ο κ. Κουτσούμπας τόνισε ότι η πανδημία καλπάζει και ο λαός είναι απροστάτευτος, ενώ δεν δίστασε να χαρακτηρίσει το διάγγελμα του πρωθυπουργού ως «άλλη μία αναμνηστική δόση στην κοροϊδία και στη συγκάλυψη των κυβερνητικών ευθυνών για την αντιμετώπιση της πανδημίας». Παράλληλα, απέρριψε τα περί «πανδημίας ανεμβολίαστων», υπενθύμισε τη μείωση των χειρουργείων κατά 80% και υπογράμμισε ότι με τις αντιφατικές τοποθετήσεις της η κυβέρνηση προκαλεί σύγχυση και τροφοδοτεί με επιχειρήματα τους κάθε λογής αρνητές της πανδημίας, τους αντιεμβολιαστές.  «Υποτιμάτε τη νοημοσύνη μας», είπε χαρακτηριστικά ο κ. Κουτσούμπας, απευθυνόμενος στους κυβερνώντες. Χαρακτηριστικά αποσπάσματα της ομιλίας του Δημ. Κουτσούμπα: ⇒ Ξέρετε ότι με την πάροδο του χρόνου μαζί με την άμυνα του οργανισμού που εξαντλείται μετά τη 2η δόση του εμβολίου, εξαντλείται και η υπομονή του λαού μας. Συνεχίζετε το ίδιο τροπάρι ότι έχουμε ""πανδημία ανεμβολίαστων"". Τι κι αν έχει αποδειχθεί ότι το εμβόλιο, αν και είναι πολύτιμο εφόδιο, από μόνο του δεν είναι αρκετό. Πόσο μάλλον όταν το εμβολιαστικό πρόγραμμα είναι ανεπαρκέστατο, αν δεν συνδυαστεί με την αποφασιστική ενίσχυση του δημόσιου συστήματος Υγείας, με μέτρα προστασίας στους χώρους δουλειάς, στα Μέσα Μαζικής Μεταφοράς, στα σχολεία και τις σχολές; Τι και αν ακόμα και σε χώρες με υψηλά ποσοστά εμβολιασμού οι δείκτες της πανδημίας είναι υψηλότατοι; ⇒ Κηρύξατε πόλεμο στα fake news που θέτουν σε κίνδυνο τη δημόσια υγεία, είστε όμως εσείς οι πρωταθλητές στη διασπορά ψευδών ειδήσεων!  ⇒ Πριν λίγες μέρες, για τρίτη φορά, μειώσατε τα χειρουργεία κατά 80%, με ολέθριες συνέπειες για την υπόλοιπη νοσηρότητα και θνητότητα για να ""αντέξει"" το σύστημα Υγείας την πίεση, για να εξοικονομήσετε κλίνες ΜΕΘ και προσωπικό για την αντιμετώπιση των ασθενών με κορονοϊό. Μετά τη γενική κατακραυγή, προσπαθήσατε να το μαζέψετε άρον - άρον μετά, λέγοντας ότι ""δεν σταματάει ένα ογκολογικό χειρουργείο"". Αυτά τα λέτε τώρα που είναι Νοέμβριος. Τον Οκτώβριο η αναπληρώτρια υπουργός Υγείας, στις Επιτροπές των Ευρωπαϊκών και Κοινωνικών Υποθέσεων της Βουλής, άλλα έλεγε. Έλεγε ότι ""είναι γεγονός ότι τα χειρουργεία σταμάτησαν και καρκινοπαθείς έχουν μείνει πίσω""! Και έχετε το θράσος να λέτε ότι είναι πολυτέλεια η χώρα μας να αναπτύξει τον αναγκαίο αριθμό κλινών ΜΕΘ γιατί μετά την πανδημία θα είναι περιττές!!! ⇒ Φτάσατε στο σημείο, για να συγκαλύψετε τις ευθύνες σας για την εγκληματική διαχείριση της πανδημίας, να λέτε ότι για την αυξημένη θνητότητα από Covid ευθύνεται ο τρόπος καταγραφής των θανάτων και ότι, αν ακολουθούσατε το σύστημα καταγραφής θανάτων του Ηνωμένου Βασιλείου, η θνητότητα θα εμφανιζόταν μειωμένη κατά 20%.  ⇒ Λέτε ότι οι τακτικές δαπάνες για το υπουργείο Υγείας ανέρχονται στα 4,52 δισ. και είναι αυξημένες κατά 250 εκατ. ευρώ σε σχέση με το 2021. Δεν λέτε όμως ότι το 2021, μεσούσης της πανδημίας, οι δαπάνες ήταν μειωμένες κατά 572 εκατομμύρια ευρώ συγκριτικά με το 2020. Δηλαδή, η αλήθεια, που δεν τη λέτε, είναι ότι το 2022 προβλέπεται μείωση κατά 250 εκατομμύρια σε σχέση με τις δαπάνες του 2020!!! Και αυτό το παρουσιάζετε σαν αύξηση! ⇒ Είναι ψέματα ή αλήθεια ότι ζητάτε από γιατρούς άσχετων ειδικοτήτων, ακόμα και από ειδικευόμενους να κάνουν ταχύρρυθμη εκπαίδευση, να αποκτήσουν δεξιότητες και τους βαφτίζετε εντατικολόγους, βάζοντας σε κίνδυνο την υγεία των βαρέως πασχόντων ασθενών; ⇒ Την ώρα που δεκάδες διασωληνωμένοι καθημερινά είναι στην αναμονή για ένα κρεβάτι ΜΕΘ, την ώρα που τα δημόσια νοσοκομεία καταρρέουν, εσείς, αντί να επιτάξετε άνευ όρων και χωρίς καμία αποζημίωση τους ιδιωτικούς ομίλους της Υγείας, παζαρεύετε με τους ιδιοκτήτες τους, οι οποίοι δεν σταμάτησαν να κερδοσκοπούν την περίοδο της πανδημίας, αξιοποιώντας τις τραγικές ελλείψεις του δημόσιου συστήματος Υγείας, γιατί -βλέπετε- το εμπόριο του ανθρώπινου πόνου δεν κάνει διαλείμματα. ⇒ Αξιοποιήσατε την πανδημία για να εμπεδωθεί η αντίληψη ότι ο κύριος παράγοντας για τη διασφάλιση της υγείας είναι η ατομική ευθύνη. Επιστρατεύετε σε αυτή την κατεύθυνση λαγούς, διάφορα παπαγαλάκια στα ΜΜΕ, οι οποίοι ζητάνε να πληρώνουν οι ανεμβολίαστοι τα νοσήλιά τους! ⇒ Δεν είναι απλά ακραίες φωνές που ζητούν ποινές και τιμωρία σε όσους δεν συμμορφώνονται. Δεν είναι καινούργιο ζήτημα ούτε πρωτοτυπείτε. Στις ΗΠΑ οι εργοδότες ζητάνε από τους ανεμβολίαστους εργαζόμενους επιπλέον 200 ευρώ το μήνα ασφάλιστρα, αν θέλουν να ισχύει η ασφάλισή τους. Σε λίγο, αν δε σας σταματήσει κάποιος, θα ζητάνε χρήματα από τους καρκινοπαθείς, επειδή κάπνιζαν και από τους πολυτραυματίες επειδή δεν φορούσαν κράνος! Έτσι οικοδομείτε βήμα το βήμα μια κοινωνία ζούγκλας. ⇒ Χρεοκόπησε η κυβερνητική διαχείριση της πανδημίας. Πάνω από όλα όμως, χρεοκόπησε η πολιτική της ιδιωτικοποίησης - εμπορευματοποίησης της Υγείας την οποία υπηρέτησαν διαχρονικά όλες οι κυβερνήσεις και όλα τα κόμματα, ανεξάρτητα των επιμέρους συνταγών αστικής διαχείρισης. ⇒ Η κατάσταση θα επιδεινωθεί ακόμα περισσότερο, αφού η πολιτική και τα μέτρα που διαμόρφωσαν αυτό το άθλιο και επικίνδυνο σύστημα Υγείας για τον λαό, τα παρουσιάζετε ως λύση. Δεν είναι ότι απλά διαστρέφετε την πραγματικότητα. Έχετε το θράσος να κομπάζετε για τα κατορθώματά σας, λες και ήταν προς όφελος του λαού!"
efsyn.gr,https://www.efsyn.gr/kosmos/eyropi/321166_dimopsifisma-stin-elbetia-gia-diaheirisi-pandimias-kai-ygeionomiko-paso,ΕΥΡΩΠΗ,Δημοψήφισμα στην Ελβετία για διαχείριση πανδημίας και υγειονομικό πάσο,2021-11-28 08:32, efsyn.gr ,"Φωτογραφία Αρχείου Οι Ελβετοί καλούνται σήμερα στις κάλπες προκειμένου να εγκρίνουν τη νομοθεσία διαχείρισης της υγειονομικής κρίσης, βάσει της οποίας θα εφαρμοστεί η χρήση του υγειονομικού πάσου, έπειτα από μια ιδιαίτερα έντονη προεκλογική εκστρατεία. Το δημοψήφισμα διεξάγεται την ώρα που το νέο παραλλαγμένο στέλεχος Όμικρον του κορονοϊού, το οποίο εντοπίστηκε πρώτη φορά στη Νότια Αφρική και έχει χαρακτηριστεί στέλεχος «ανησυχίας» από τον Παγκόσμιο Οργανισμό Υγείας, θέτει εκ νέου τον πλανήτη σε κατάσταση συναγερμού. Εκδεικτικό της ασυνήθιστης έντασης που επικρατεί στην Ελβετία ενόψει του δημοψηφίσματος το γεγονός ότι η αστυνομία έχει αποκλείσει σήμερα την πλατεία που βρίσκεται μπροστά από την έδρα της ομοσπονδιακής κυβέρνησης και το κοινοβούλιο στη Βέρνη, καθώς αναμένεται ότι θα υπάρξουν διαδηλώσεις. Σύμφωνα με τις δημοσκοπήσεις, οι Ελβετοί αναμένεται να εγκρίνουν τη νομοθεσία για την covid-19, παρά το γεγονός ότι οι αντιεμβολιαστές και όσοι αντιτίθενται στο υγειονομικό πάσο έχουν υψώσει τις φωνές τους τις τελευταίες εβδομάδες, οργανώνοντας πολλές διαδηλώσεις, στη διάρκεια κάποιων από τις οποίες ξέσπασαν και επεισόδια. Η όξυνση της έντασης στην Ελβετία, μια χώρα διάσημη για την κουλτούρα του διαλόγου και του συμβιβασμού, όπου διοργανώνονται δημοψηφίσματα πολλές φορές το χρόνο, έχει προκαλέσει σοκ στον πληθυσμό. Πολλοί πολιτικοί, ανάμεσά τους ο υπουργός Υγείας Αλέν Μπερσέ, ο οποίος εδώ και δύο χρόνια αποτελεί το πρόσωπο της μάχης κατά της covid-19 στη χώρα, έχουν δεχθεί απειλές για τη ζωή τους και πλέον φυλάσσονται από την αστυνομία. Εξάλλου, το δημοψήφισμα πραγματοποιείται την ώρα που στην Ελβετία, όπως και σε άλλες χώρες της Ευρώπης, παρατηρείται ραγδαία άνοδος των κρουσμάτων από τα μέσα Οκτωβρίου λόγω του παραλλαγμένου στελέχους Δέλτα. Όμως αντίθετα από άλλες χώρες, η ελβετική ομοσπονδιακή κυβέρνηση αρνείται προς το παρόν να αυστηροποιήσει τα περιοριστικά μέτρα, εκτιμώντας ότι είναι σχετικά μικρό το ποσοστό των κλινών στις μονάδες εντατικής θεραπείας που είναι κατειλημμένες (20%). «Η κατάσταση προς το παρόν είναι υπό έλεγχο. Αν τα κρούσματα αυξηθούν με εκθετικό τρόπο, θα πρέπει να προσαρμοστούμε ανάλογα», δήλωσε την Τετάρτη ο Μπερσέ. Ωστόσο η κυβέρνηση άσκησε πιέσεις στα καντόνια να λάβουν μέτρα και να ζητήσουν από τους πολίτες να σέβονται τους βασικούς υγειονομικούς κανόνες. Με το ποσοστό των πλήρως ανοσοποιημένων κατά της covid-19 να φτάνει περίπου το 65%, η Ελβετία έχει χαμηλότερη εμβολιαστική κάλυψη σε σχέση με άλλες χώρες της δυτικής Ευρώπης. Αυτή είναι η δεύτερη φορά σε διάστημα έξι μηνών, που οι Ελβετοί καλούνται σε δημοψήφισμα για να εγκρίνουν τη νομοθεσία διαχείρισης της covid-19. Τον Ιούνιο, οι πολίτες είχαν στηρίξει σε ποσοστό 60% την τότε νομοθεσία. Όμως πλέον οι νόμοι τροποποιήθηκαν, προκειμένου να δοθούν περισσότερες εξουσίες στις αρχές για να αντιμετωπίζουν την πανδημία, αλλά και για να υιοθετηθεί το υγειονομικό πάσο, με αποτέλεσμα οι αντιεμβολιαστές και όσοι τάσσονται κατά του πιστοποιητικού, να ζητήσουν να διεξαχθεί δεύτερο δημοψήφισμα. Όλα τα πολιτικά κόμματα, με εξαίρεση το λαϊκιστικό δεξιό Δημοκρατική Ένωση του Κέντρου (UDC), το μεγαλύτερο κόμμα στο ομοσπονδιακό κοινοβούλιο, στηρίζουν το νομοσχέδιο. «Ξαφνικά χωριστήκαμε μεταξύ εμβολιασμένων και μη εμβολιασμένων. Πρέπει να αρνηθούμε αυτόν τον διαχωρισμό», κατήγγειλε ο πρόεδρος του UDC Μάρκο Τσιέσα, ο οποίος ζήτησε «να αποκατασταθούν η ελευθερία, τα θεμελιώδη δικαιώματα και η κανονικότητα». Η κυβέρνηση τού απάντησε ότι το υγειονομικό πιστοποιητικό διευκολύνει τα ταξίδια και την παραμονή στο εξωτερικό, επιτρέπει τη διοργάνωση διαδηλώσεων και «είναι στη διάθεση όλων», καθώς και οι ανεμβολίαστοι μπορούν να το αποκτήσουν αφού κάνουν τεστ για covid-19. Σύμφωνα με την τελευταία δημοσκόπηση του ινστιτούτου gfs.bern, που πραγματοποιήθηκε στις 7 Νοεμβρίου, το νομοσχέδιο για τη διαχείριση της covid-19 εγκρίνει το 61% όσων προτίθεται να ψηφίσουν στο δημοψήφισμα. ►Χθες, η Ελβετία επέκτεινε τα μέτρα για να αναχαιτίσει την εξάπλωση της παραλλαγής Όμικρον, επιβάλλοντας καραντίνα στους ταξιδιώτες από τη Βρετανία, την Τσεχία, την Ολλανδία, την Αίγυπτο και το Μαλάουι, χώρες όπου έχουν εντοπιστεί κρούσματα. Την Παρασκευή, είχε απαγορεύσει όλες τις πτήσεις από τη Νότια Αφρική και τις γειτονικές της χώρες, ενώ επέβαλε και περιορισμούς σε άλλες χώρες, όπως στο Χονγκ Κονγκ, το Ισραήλ και το Βέλγιο. Από αυτές τις χώρες επιτρέπεται να ταξιδέψουν στην Ελβετία μόνο οι Ελβετοί πολίτες και όσοι διαμένουν μόνιμα στη χώρα ή στην ευρύτερη ζώνη Σένγκεν. Οι ταξιδιώτες από τη Βρετανία, την Τσεχία, την Ολλανδία, την Αίγυπτο και το Μαλάουι θα πρέπει να έχουν αρνητικό τεστ για την Covid-19 και, επιπροσθέτως, να μπουν σε καραντίνα για 10 ημέρες. Δύο κρούσματα της Όμικρον εντοπίστηκαν επίσης στη Βαυαρία και την Ιταλία, όμως προς το παρόν η Ελβετία δεν επέβαλε περιορισμούς σε γειτονικές της χώρες."
efsyn.gr,https://www.efsyn.gr/epistimi/mihanes-toy-noy/321115_antiemboliastikes-deisidaimonies,ΜΗΧΑΝΕΣ ΤΟΥ ΝΟΥ,Αντιεμβολιαστικές δεισιδαιμονίες,2021-11-27 20:00, Σπύρος Μανουσέλης ,"Οπως είδαμε στο προηγούμενο άρθρο, οι πιθανότητες επαναλοίμωξης από τον κορονοϊό των ανθρώπων που έχουν εμβολιαστεί πλήρως, αυξάνονται έξι μήνες μετά την τελευταία δόση του εμβολίου και αυτό συμβαίνει επειδή τα διαθέσιμα εμβόλια κατά της νόσου COVID-19 δεν είναι 100% αποτελεσματικά, ούτε και ασκούν την ίδια προστασία σε όλες τις ηλικίες και σε όλα τα άτομα που εμβολιάζονται. Παρότι δεν αμφισβητείται η επιβεβαιωμένη προστατευτική δράση των εμβολίων, δεν διαθέτουμε, για την ώρα, μια σαφή επιστημονική απάντηση στο ερώτημα πόσο χρόνο διαρκεί η προστασία των εμβολιασμένων ατόμων. Το γεγονός αυτό δικαιολογεί τη δυσπιστία απέναντι στα εμβόλια αντι-COVID και νομιμοποιεί τις ακραίες αντιδράσεις των αντιεμβολιαστών; Οπως θα δούμε, η άκριτη ταύτιση της επιστήμης με την εξουσία μάς αποκαλύπτει τη μεγάλη δυσκολία των σύγχρονων κοινωνιών να κατανοήσουν -πόσο δε μάλλον να υιοθετήσουν- την επιστημονική μέθοδο σκέψης, που επιτρέπει τη σαφή διάκριση μεταξύ «επιστημονικού» και «ψευδοεπιστημονικού» λόγου σχετικά με την αναγκαιότητα ή όχι εμβολιασμού κατά του κορονοϊού. Oι αντιεμβολιαστές σε όλο τον πλανήτη είναι μια μεγάλη και αρκετά ετερογενής κοινωνικά ομάδα ατόμων, το κοινό χαρακτηριστικό των οποίων είναι η βαθύτατη δυσπιστία τους απέναντι στις κυβερνήσεις και στους επιστημονικούς θεσμούς που ρητά ή υπόρρητα έχουν επιβάλει τις μαζικές εμβολιαστικές πρακτικές ως το βασικό μέτρο υγειονομικής προστασίας κατά της πανδημίας του κορονοϊού. Εδώ και πάνω από έναν χρόνο, πολλοί αντιεμβολιαστές συσπειρώθηκαν σε μαζικά δυναμικά κινήματα τα οποία μάχονται τόσο κατά της υποχρεωτικής επιβολής των εμβολιασμών όσο και κατά της κοινωνικής, εργασιακής, οικονομικής περιθωριοποίησης όσων αρνούνται να υποκύψουν στον εμβολιαστικό εκβιασμό. Κατά κάποιο τρόπο, τα νέα αντιεμβολιαστικά κινήματα αυτοανακηρύχθηκαν σε υπέρμαχους και αυτόκλητους υπερασπιστές του δικαιώματος κάθε πολίτη να επιλέγει ελεύθερα και χωρίς κοινωνικές επιπτώσεις το αν επιθυμεί ο ίδιος, η ίδια και τα ανήλικα παιδιά τους να εμβολιαστούν. Υπό αυτή τη μάλλον επίπλαστη και εσκεμμένα ασαφή «ελευθεριακή» έννοια, η κοινωνική δράση των αντιεμβολιαστικών κινημάτων εμφανίζεται ως «αντιεξουσιαστική» ή, τουλάχιστον, ως απείθαρχη και εχθρική σε ό,τι επιλέγεται από τους αρμόδιους θεσμούς και επιβάλλεται από τη νόμιμη εξουσία ως εμβολιαστική διαχείριση της νέας πανδημικής κρίσης. Οσο για την ελληνική εκδοχή των αντιεμβολιαστικών κινημάτων, είναι ένα σουρεαλιστικό κολάζ από ακροδεξιούς, φανατικούς ορθόδοξους και αντιεπιστημονικούς σκοταδιστές, που εμφανίστηκε δυναμικά το δεύτερο καλοκαίρι της πανδημίας με πολλές διαδηλώσεις σε Αθήνα, Θεσσαλονίκη, Πάτρα, Κοζάνη και Ηράκλειο. Με πανό, θρησκευτικές εικόνες και σταυρούς στα χέρια οι συγκεκριμένοι Ελληνες αντιεμβολιαστές -χωρίς να φοράνε μάσκες και κολλημένοι ο ένας πάνω στον άλλο- πραγματοποίησαν πορείες για να βροντοφωνάξουν τα «πρωτότυπα» συνθήματά τους κατά του εμβολιασμού, όπως «Ελευθερία ή θάνατος», «Κάτω η υγειονομική χούντα» κ.ά., ενώ οι διαδηλώσεις τους διανθίστηκαν από θρησκευτικούς ψαλμούς και τον Εθνικό Υμνο. Πάντως, αν εξαιρέσει κανείς τις ανεγκέφαλες «βαλκανικές» εκδοχές του παγκόσμιου αντιεμβολιαστικού κινήματος, οφείλει να αναγνωρίσει ότι το διεθνές κίνημα κατά των εμβολιασμών αντι-COVID προέκυψε από τη βαθύτερη δυσπιστία πολλών ανθρώπων απέναντι στην επιστημονική αυθεντία και από την, εν πολλοίς, δικαιολογημένη ανησυχία και τους φόβους τους για τις αδιαφανείς εφαρμογές της σύγχρονης τεχνοεπιστήμης. Μαζικές και κοντόθωρα ιδιοτελείς εφαρμογές της σύγχρονης τεχνοεπιστήμης, οι οποίες, όντας κοινωνικά ανεξέλεγκτες, πολύ συχνά αποδεικνύονται επισφαλείς και, μακροπρόθεσμα, επιβλαβείς. Για να περιοριστούμε στις βιοϊατρικές επιστήμες, αρκεί να αναλογιστεί κανείς τη γοητεία που ασκούν στις πιο αναπτυγμένες κοινωνίες, τον 21ο αιώνα, οι εναλλακτικές θεραπευτικές πρακτικές και πόσο δημοφιλής είναι η λεγόμενη «Συμπληρωματική και Εναλλακτική Ιατρική» ή «CAM» (Complementary and Alternative Medicine). Η διαρκώς αυξανόμενη στη Δύση μόδα υιοθέτησης των συμπληρωματικών και εναλλακτικών θεραπευτικών πρακτικών δεν οφείλεται αποκλειστικά στην παγκοσμιοποίηση, η οποία σχεδόν επιβάλλει την προσφυγή σε κάποιες CAM, αλλά και στα εγγενή επιστημονικά όρια και τις πρακτικές αδυναμίες της παραδοσιακής ιατρικής, για την οποία, ασφαλώς, δεν ισχύει αξιωματικά το θεμελιακό αξίωμα της εναλλακτικής ιατρικής «ό,τι είναι φυσικό είναι ασφαλές» ή ότι μια θεραπεία «είναι πάντα καλή, αν είναι φυσική». Κάθε άλλο παρά τυχαίο είναι, λοιπόν, το γεγονός ότι ένας μεγάλος αριθμός απ’ όσους ή όσες εμπιστεύονται μόνο τις θεραπείες της εναλλακτικής ιατρικής εντάσσεται αυτομάτως στο κίνημα των αντιεμβολιαστών. Εξάλλου, κάποιοι γνωστοί ομοιοπαθητικοί και εναλλακτικοί γιατροί στην Ε.Ε. και τις ΗΠΑ πρωταγωνιστούν στις δράσεις των αντιεμβολιαστών, όπως π.χ. ο διάσημος Αμερικανός οστεοπαθητικός και επιχειρηματίας στο διαδίκτυο Τζόζεφ Μερκόλα (Joseph Mercola). Η συνήθης αλλά άκριτη ταύτιση της επιστήμης με την εξουσία μάς αποκαλύπτει τη μεγάλη δυσχέρεια των σύγχρονων κοινωνιών να κατανοήσουν -πόσο δε μάλλον να υιοθετήσουν- τον επιστημονικό τρόπο σκέψης και επομένως να αποδεχτούν τα εγγενή ιστορικά και ανυπέρβλητα γνωσιολογικά όρια όλων των επιστημονικών πρακτικών που υιοθετούνται και εφαρμόζονται καθημερινά. Αυτό με τη σειρά του έχει συνέπεια ότι τόσο οι άνθρωποι που δεν είναι ειδικοί επιστήμονες όσο και οι περισσότεροι πολιτικοί δεν είναι σε θέση να κατανοήσουν τις αντικειμενικές προϋποθέσεις αλλά και τα εγγενή όρια κάθε συγκεκριμένης επιστημονικής εφαρμογής, με αποτέλεσμα να συγχέουν συστηματικά την επιστήμη με τους επιστήμονες και τις πολιτικές λύσεις που τελικά υιοθετούν οι κυβερνήσεις με τις εναλλακτικές επιστημονικές «λύσεις» που τους προτείνουν οι επιστημονικοί τους σύμβουλοι! Αυτός ο επιστημονικός αναλφαβητισμός γεννά επιστημονική δυσανεξία, η οποία οφείλεται στο ότι η νεωτερική και η σύγχρονη επιστημονική περιπέτεια αναδύθηκαν ιστορικά μέσα από τη συστηματική αποδόμηση και απόρριψη κάθε θρησκευτικής, κυβερνητικής και βέβαια γνωστικής «αυθεντίας». Και αυτή ακριβώς η διαρκής αποδόμηση ήταν -και εξακολουθεί να είναι- η προϋπόθεση για την ανάπτυξη της επιστημονικής σκέψης και των εφαρμογών της. Πράγματι, κάθε επιστημονική άποψη αξιολογείται, δηλαδή επιβεβαιώνεται (πρόσκαιρα) ή διαψεύδεται (οριστικά), μέσω αποκλειστικά λογικών επιχειρημάτων και διυποκειμενικά ελέγξιμων δεδομένων. Αυτό συνεπάγεται ότι, στο πλαίσιο της επιστημονικής κοινότητας μια ορισμένη ιστορική εποχή, οι προτάσεις ή και οι λύσεις που διατυπώνονται δεν γίνονται αυτομάτως αποδεκτές, ούτε και εξαρτώνται από το ποιος ή ποια επιστήμονας τις υποστηρίζει. Σε κάθε επιστημονική κοινότητα που σέβεται τον εαυτό της, ένας νέος ερευνητής μπορεί κάλλιστα να αμφισβητήσει τις επικρατούσες και μέχρι τότε καλά τεκμηριωμένες απόψεις μιας «αυθεντίας» και αυτή η ανατροπή, αργά ή γρήγορα, θεωρείται επιστημονική πρόοδος! Συνεπώς, ό,τι συνήθως περιγράφεται ως «επιστήμη», δηλαδή η επιστημονική σκέψη και μέθοδος, βασίζεται στην τεκμηριωμένη αμφισβήτηση των ευρέως αποδεκτών επιστημονικών απόψεων και συνεπώς αντιτίθεται, εκ φύσεως, στη λογική της μιας υπέρτατης αλήθειας και της απόλυτης αυθεντίας. Πρόκειται αναμφίβολα για μια πολύ άβολη, απαιτητική μεθοδολογικά και άρα δύσπεπτη κοινωνικά στρατηγική αναζήτησης «λύσεων» στα προβλήματά μας, η οποία θα ήταν εξαιρετικά δύσκολο να υιοθετηθεί από τους πολιτικούς ή να εφαρμοστεί αυτούσια στις καθημερινές κοινωνικές πρακτικές μας. Κατανοούμε λοιπόν γιατί στη διαχείριση της τρέχουσας πανδημίας, ο τυπικά «ανθρώπινος πολύ ανθρώπινος» και αντιεπιστημονικός τρόπος σκέψης τείνει να μας παραπλανά: προαιώνιες γνωστικές προκαταλήψεις και δεισιδαιμονίες, εσφαλμένες ψευδαισθήσεις και δυσεξάλειπτες εμμονές παντοδυναμίας, η υπερβολική καχυποψία για ό,τι δεν κατανοούμε και δεν ελέγχουμε, δημιουργούν από κοινού ένα εκρηκτικό αντιεπιστημονικό κοκτέιλ. Και το χειρότερο, μας οδηγούν στο να μην αναγνωρίζουμε αυτό που θα έπρεπε να θεωρείται προφανές και αυταπόδεικτο για την αποτελεσματικότερη αντιμετώπιση της επιδημικής κρίσης με τις λιγότερες δυνατές απώλειες σε ανθρώπινες ζωές. Κοντολογίς, την ανάγκη ενίσχυσης, με κάθε έλλογο τρόπο, του ανοσιακού μας συστήματος και την προστασία του οργανισμού μας και των άλλων από τις ιικές λοιμώξεις. Σε αυτή τη φάση του τέταρτου κύματος της πανδημίας του κορονοϊού, τα δύο πιο κρίσιμα ερωτήματα είναι: Χρειάζεται όντως να εμβολιαστεί πάνω από το 80% του παγκόσμιου πληθυσμού για να σταματήσει η πανδημία κι αν ναι, οι ήδη εμβολιασμένοι θα πρέπει να υποβληθούν και σε μια τρίτη ενισχυτική δόση για να παραμείνουν ασφαλείς; Αν επιλέξουμε τη στρατηγική της φυσικής ανοσία της αγέλης, δηλαδή το να μην καταφύγουμε σε μαζικούς εμβολιασμούς, τότε η πιθανότητα να εξαλειφθεί κάποτε ο κορονοϊός είναι ελάχιστη, επομένως η επιλογή του εμβολιασμού φαίνεται πως είναι αναγκαστική. Οσο για την ανάγκη ενισχυτικών δόσεων και αυτές είναι συχνά αναπόφευκτες, δεδομένου ότι τα περισσότερα εμβόλια, με την πάροδο του χρόνου, χάνουν μέρος της αποτελεσματικότητάς τους στο να προστατεύουν τους εμβολιασμένους από τις βακτηριακές ή ιικές λοιμώξεις. Εξάλλου, η καταφυγή σε έναν ή περισσότερους «υπενθυμιστικούς» εμβολιασμούς αποτελεί μια πάγια και αποδεδειγμένα αποτελεσματική ιατρική πρακτική. Για τους αντιεμβολιαστές, εν τούτοις, όλα αυτά ακούγονται σαν παιδικά παραμύθια που διοχετεύονται σκοπίμως και επιτήδεια από τα ΜΜΕ, που υπηρετούν κάποια σκοτεινά οικονομικά και πολιτικά κέντρα εξουσίας. Ο κάθε άλλο παρά αδικαιολόγητος σκεπτικισμός τους και η αντιεξουσιαστική καχυποψία τους δεν συνάδουν, ωστόσο, με τα γεγονότα που εδώ και δύο χρόνια βιώνουμε καθημερινά: όπως ο παγκοσμίως καταγεγραμμένος θάνατος 5.778.760 ανθρώπων (κυρίως ανεμβολίαστων, αλλά και πολλών εμβολιασμένων), καθώς και το γεγονός ότι μέχρι σήμερα (27.11.21) έχουν ήδη μολυνθεί από τον κορονοϊό πάνω από 260 εκατομμύρια άνθρωποι. Για να μη μιλήσουμε για το τέταρτο και πολύ πιο επιθετικό κύμα της πανδημίας και τις νέες και δυνητικά πιο απειλητικές παραλλαγές του κορονοϊού, που έχουν οδηγήσει τα υγειονομικά συστήματα των περισσότερων αναπτυγμένων χωρών να λειτουργούν οριακά, αν δεν βρίσκονται ήδη στο χείλος της κατάρρευσης, όπως στον τόπο μας. Αραγε, όλα αυτά τα στοιχεία είναι απλώς ειδησεογραφικά μυθεύματα, επιτήδεια μαγειρεμένες και μαζικά διοχετευμένες πληροφορίες μιας πλανητικής συνωμοσίας, χωρίς καμία πραγματική πληροφοριακή αξία; Εφόσον αυτό υποστηρίζουν οι συνωμοσιολόγοι αντιεμβολιαστές, τότε οφείλουν να το τεκμηριώσουν με κάποια πιο εύλογα επιχειρήματα και όχι απλώς με την επιδεικτική περιφρόνησή τους για αυτά τα εμβολιαστικά παιχνίδια της πλανητικής εξουσίας. Διότι αν έχουν δίκιο εκείνοι οι αντιεμβολιαστές που υποστηρίζουν την ύπαρξη μιας πλανητικών διαστάσεων «πανδημικής συνωμοσίας», τότε αναμφίβολα βρισκόμαστε απέναντι σε ένα ιδιαίτερα δυσοίωνο, σκοταδιστικό και συνωμοτικό σενάριο. Πρόκειται για μια σχεδόν θεολογικών διαστάσεων δεισιδαιμονία, που διατείνεται ότι σήμερα έχουν διαμορφωθεί οι αναγκαίες οικονομικοπολιτικές συνθήκες για την εμφάνιση και την επιβολή μιας μοναδικής και παντοδύναμης βιοεξουσίας, η οποία επειδή στηρίζεται στα «μαγικά» εργαλεία της τεχνοεπιστήμης είναι, υποτίθεται, σε θέση να ελέγχει τα πάντα: συνειδητά και εκ προθέσεως αυτή δημιούργησε τον κορονοϊό, ώστε να διαχειρίζεται κατά βούληση την πορεία της πανδημίας, δηλαδή το μέλλον της ανθρώπινης ζωής σε έναν οικολογικά κατεστραμμένο πλανήτη. Μολονότι δεν έχουμε αυταπάτες για τον κυνισμό όσων ασκούν την εξουσία, ούτε και τρέφουμε ελπίδες για τις «ανιδιοτελείς» πρακτικές τους, δεν είναι καθόλου προφανής ή, έστω, εύλογη η δυνατότητα ύπαρξης μιας τέτοιας τεχνοεπιστημονικής παντοδυναμίας, που υποτίθεται ότι στηρίζει αυτό το «μονοθεϊστικό» μοντέλο πλανητικού ελέγχου και άσκησης της εξουσίας. Ομως για τα πρωτόγνωρα βιοπολιτικά προβλήματα της διαχείρισης της πανδημίας θα πούμε πολύ περισσότερα στο επόμενο άρθρο."
efsyn.gr,https://www.efsyn.gr/stiles/apopseis/321119_oi-arnites-mas-anagkazoyn-na-xanaskeftoyme,ΑΠΟΨΕΙΣ,Οι αρνητές μάς αναγκάζουν να ξανασκεφτούμε,2021-11-27 16:00, Γιώργος Γιαννουλόπουλος ,"Υπάρχουν κάποιες λέξεις/έννοιες, τις οποίες έχουμε ακούσει και έχουμε πει άπειρες φορές και γι’ αυτό τις θεωρούμε δεδομένες και συνεπώς εκτός συζήτησης. Μια τέτοια έννοια είναι το δίπολο Δεξιάς και Αριστεράς. Ολοι (νομίζουμε ότι) ξέρουμε χοντρικά τι σημαίνουν οι όροι, οι περισσότεροι διαλέγουμε μεταξύ των δυο, και μερικοί αφιερώνουν τη ζωή τους ολόκληρη για να δικαιώσουν την επιλογή τους. Νομίζω ότι η προέλευσή τους θα μας βοηθήσει να καταλάβουμε τι σημαίνουν και πώς λειτουργούν. Για να πιάσουμε την αρχή του νήματος θα γυρίσουμε πίσω στη Γαλλική Επανάσταση και στην αντίδραση που προκάλεσε. Οι Ιακωβίνοι, τα τέκνα του Διαφωτισμού, πίστευαν στην αλλαγή και στην πρόοδο. Οι αντεπαναστάτες, υιοθετώντας την κριτική που άσκησε στην επανάσταση ο Βρετανός Εντμουντ Μπερκ, καταδίκασαν την ανατροπή, την οποία απέδωσαν στη δογματική αντίληψη περί προόδου που επέβαλε η αφηρημένη ιδεολογία του Διαφωτισμού και αντέτειναν ότι οι αλλαγές επέρχονται σταδιακά και φυσιολογικά σε μια κοινωνία, η οποία λειτουργεί ως ζωντανός οργανισμός και ως τέτοια δεν επιδέχεται απότομες ανατροπές που καταλήγουν στην τυραννία. Με λίγα λόγια οι αριστεροί πίστευαν στον ορθό λόγο και στην πρόοδο με κάθε μέσο, ακόμα και με τη βία, ενώ οι δεξιοί στη διατήρηση της «φυσιολογικής» κοινωνίας. Ετσι ο αριστερός είναι ο οργισμένος και επιθετικός προοδευτικός, ενώ ο δεξιός ο αμυνόμενος συντηρητικός. Αν βάλουμε κατά μέρος την άνοδο του φασισμού στον Μεσοπόλεμο, η διάκριση ανάμεσα στην άρνηση του ισχύοντος και στη συντήρησή του είναι το σχήμα μέσα από το οποίο διαβάσαμε την πολιτική αντιπαράθεση και την κοινωνία γενικότερα. Τελευταία όμως πληθαίνουν τα σημάδια ότι τα γεγονότα δεν χωράνε στα καλούπια των ερμηνειών και των προσδοκιών μας. Οπως έδειξε η άνοδος στην εξουσία του Ντόναλντ Τραμπ κι όπως βλέπουμε κάθε μέρα στην τηλεόραση, αυτοί που αρνούνται, αυτοί που κατεβαίνουν στους δρόμους και συγκρούονται με την αστυνομία, δεν είναι οι αριστεροί αλλά κυρίως οι ακροδεξιοί. Ουδείς το αμφισβητεί. Αλλά η Αριστερά το υποβαθμίζει. Δεν είναι η πρώτη φορά που κλείνει τα μάτια της γιατί δεν της αρέσει αυτό που θα δει αν τα ανοίξει. Δυστυχώς το κίνημα των ανεμβολίαστων ήρθε για να μείνει. Και μας βάζει δύσκολα επειδή όχι μόνο αναδεικνύει τα αδύνατα σημεία της κονσερβαρισμένης σκέψης μας, αλλά μας αναγκάζει να ξανασκεφτούμε διάφορα πράγματα που θεωρούσαμε δεδομένα. Για να μιλήσουμε με παραδείγματα, το αρχικό σφάλμα της Αριστεράς, πριν από την πανδημία, ήταν η απολυτοποίηση της άρνησης, η οποία ωστόσο απέδωσε πολιτικούς καρπούς και της χάρισε την εξουσία το 2015. Σε εκείνη τη συγκυρία, η μαχητική αντίσταση έγινε αυτοσκοπός. Εγινε φετίχ. Με άλλα λόγια, δεν έχει σημασία για ποιο λόγο αρνείσαι, για ποιο λόγο θυμώνεις. Αρκεί να θυμώνεις και να αρνείσαι γιατί έτσι γίνεσαι «δικός μας». Το αφήγημα όμως ήταν αρκετά πειστικό. Ο ΣΥΡΙΖΑ μπορούσε εύλογα να ισχυριστεί ότι εκπροσωπούσε τον ορθό λόγο, την αλλαγή και την πρόοδο, ενώ η Νέα Δημοκρατία ήταν το αποτρόπαιο πρόσωπο της συντήρησης. Σήμερα τα δεδομένα έχουν έρθει τα επάνω κάτω. Το κίνημα των ανεμβολίαστων στην Ελλάδα και εκτός Ελλάδας μετατοπίστηκε προς στην Ακρα Δεξιά, ενώ η συντηρητική Νέα Δημοκρατία επικαλείται τις αξίες του Διαφωτισμού, δηλαδή τον ορθό λόγο και την επιστήμη. Κατά συνέπεια, το πρόβλημα για την Αριστερά είναι πώς θα αντιδράσει όταν η κυβέρνηση δέχεται τα πυρά της Ακροδεξιάς. Απάντηση εύκολη δεν υπάρχει. Κι αν σκεφτεί κανείς ότι η ηγετική ομάδα του ΣΥΡΙΖΑ δεν διακρίνεται για τις επιδόσεις της στην ανάλυση σύνθετων προβλημάτων, το κόμμα μάλλον θα συνεχίσει να δηλώνει ότι είναι υπέρ του εμβολιασμού, αλλά κλείνοντας ταυτόχρονα το μάτι προς τους αντιεμβολιαστές (Αυτό δεν κάνει ο Πολάκης;) Πώς αλλιώς μπορεί να διαβαστεί η θέση ότι πρέπει όλοι να εμβολιαστούμε οπωσδήποτε, αλλά ταυτόχρονα να μην τα βάζουμε με τους ανεμβολίαστους γιατί η πίεση λειτουργεί διχαστικά; Ή –ακούστηκε και αυτό– ότι επειδή η κυβέρνηση τα έκανε ρόιδο, η ατομική ευθύνη διαγράφεται, αφήνοντας να εννοηθεί πως ο καθένας είναι ελεύθερος να κάνει ό,τι του καπνίσει. Δεν είναι οξύμωρο η Αριστερά να μην καταδικάζει απερίφραστα όσους αρνούνται να αναγνωρίσουν τις ευθύνες τους προς τους άλλους; Τα πράγματα θα ήταν διαφορετικά αν η Αριστερά, από την αρχή, είχε μπει μπροστά απαιτώντας να εφαρμοστούν οι δικές αξίες. Αντ’ αυτού, προτίμησε να σιωπήσει, με την ελπίδα ότι η κυβέρνηση θα αποτύχει, ακόμα κι αν τα βέλη που δέχτηκε έχουν εκτοξευτεί από την ανορθολογική Ακροδεξιά, η οποία ανακάλυψε, μετά τους δικαιωματιστές, ότι το άτομο αυτοπροσδιορίζεται, άρα δικαιούται να αρνηθεί ακόμα και κάτι που επιβάλλεται για το καλό του κοινωνικού συνόλου."
efsyn.gr,https://www.efsyn.gr/efsyn-city/synenteyxeis/321098_menta-o-ellinas-stis-megales-kriseis-einai-dihastikos,ΣΥΝΕΝΤΕΥΞΕΙΣ,Μέντα: Ο Έλληνας στις μεγάλες κρίσεις είναι διχαστικός,2021-11-27 14:17, Χρήστος Καλλιμάνης ,"Πριν από έξι περίπου χρόνια οι Μέντα κυκλοφόρησαν το ""Téléphérique"", εγκαινιάζοντας μια νέα δημιουργική και μουσική περίοδο για τη μπάντα. Τώρα, εν μέσω μιας ακόμη εκρηκτικής κρίσης, η ελληνική μπάντα μας «συστήνει» το «Τελεφερίκ» (ακούστε το ΕΔΩ), μια επαναπροσέγγιση του υλικού τους μέσα από σημαντικές συνεργασίες με σπουδαία ονόματα της ελληνικής σκηνής. Λένα Πλάτωνος, Γιάννης Αγγελάκας, Παύλος Παυλίδης, CotiK., Νικόλας (Razastarr), Χρήστος Λαϊνάς, Prins Obi, NalyssaGreen, Danai Nielsen και Σέργιος Βούδρης παρελαύνουν από τον δίσκο, δίνοντας με τους στίχους και τις ερμηνείες τους, ένα νέο χρώμα στην ούτως ή άλλως εξαιρετική μουσική κατεύθυνση που ακολουθούν οι Μέντα. Με αφορμή την κυκλοφορία αυτή και τη δυστοπική εποχή που διανύουμε το συγκρότημα μας μιλά για για τις ευκολίες και δυσκολίες «επαναπροσέγγισης» του καλλιτέχνη με το ίδιο του το έργο, για τη διχασμένη Ελλάδα σε περιόδους κρίσης, αλλά και για τις στιγμές εκείνες που ορίζουν την έμπνευση ενός μουσικού. Ας πέσουμε κατευθείαν στα «βαθιά». Πώς σας ήρθε η ιδέα για αυτές τις συνεργασίες; Προσεγγίσατε μερικά από τα μεγαλύτερα ονόματα της ελληνικής σκηνής και όχι μόνο. Και πόσος καιρός χρειάστηκε για την δουλειά αυτή; Ήταν ιδέα του Δημήτρη (Λαϊνά) κάπου στις αρχές του 2019. Αρχικά μας ενθουσίασε, αν και οφείλω να ομολογήσω ότι μας προβλημάτισε επίσης. Κι αυτό γιατί καταλάβαμε γρήγορα πως θα πάρει αρκετό χρόνο μέχρι την ολοκλήρωση. Χρειάστηκε να περάσουν δύο χρόνια, μέχρι να συγκεντρώσουμε όλα τα τραγούδια και λίγους μήνες μετά, να παραγγείλουμε το δίσκο στο εργοστάσιο και να παραλάβουμε τα cd. To ιδιαίτερο δεδομένο σε αυτή την κυκλοφορία είναι, ότι η έκδοση σε βινύλιο δεν αναμένεται πριν τον Απρίλιο του 2022, εξ αιτίας της παγκόσμιας καθυστέρησης στην παραγωγή δίσκων βινυλίου μετά την καραντίνα!    Είχατε στο μυαλό σας συγκεκριμένη σύνθεση για συγκεκριμένο καλλιτέχνη ή την επιλογή την είχαν οι στιχουργοί/ερμηνευτές; Υπήρξε αλληλεπίδραση ή οι ερμηνευτές κατέγραψαν τα συναισθήματα που τους δημιούργησε η μουσική σας; Στους 4-5 πρώτους δώσαμε δύο κομμάτια για να διαλέξουν. Μετά, κι ενώ δεν υπήρχε πλέον η δυνατότητα να κάνουμε το ίδιο, προτείναμε αυτό που εκτιμούσαμε πως θα ταιριάξει καλύτερα στον καθένα. Τους αφήσαμε να γράψουν ό,τι εμπνευστούν. Μάλιστα, αφότου παραλάβαμε τα τραγούδια, δεν κάναμε καμία παρατήρηση, σεβόμενοι απόλυτα το έργο κάθε συνδημιουργού. «Μια ταινία που ακόμη δεν υπάρχει». Μήπως τελικά φτιάξατε το soundtrack της ζωής μας κατά τη διάρκεια της πανδημίας; Μήπως η κατάσταση που βιώνουμε είναι τελικά η ταινία για να πλαισιώσει η μουσική του “Teleferik”;  Επίτρεψέ μου τη διόρθωση «Τελεφερίκ» και όχι “Teleferik”. Για το λόγο ότι περιλαμβάνει, πλέον, τραγούδια με ελληνικό στίχο. Ναι, θα μπορούσε μια ταινία για τη ζωή στα χρόνια της πανδημίας να είναι η ταινία του «Τελεφερίκ». Νομίζουμε, κυρίως, αυτό επηρέασε τους στίχους των συμμετεχόντων στο άλμπουμ.  Τι συμβολίζει για εσάς το «Tελεφερίκ»; Είναι ταξίδι ή είναι η διαδρομή από μια στάση, χρονική στιγμή, εμπειρία σε μία άλλη; Είναι η διαδρομή στο σύγχρονο αστικό τρόπο ζωής, μέσα από τους συναισθηματικούς σταθμούς, τις κορυφές και τις κοιλάδες. Τις σημαντικές στιγμές, ευτυχίας ή δυστυχίας που σε σημαδεύουν για πάντα.    Το «Tελεφερίκ» μας συστήνεται ξανά από το 2015 στο 2021. Από μια εκρηκτική περίοδο για τη χώρα σε μια άλλη δηλαδή. Ομοιότητες και διαφορές; Τότε ήταν μια κρίση χρέους με σοβαρότατο κοινωνικό αντίκτυπο. Πολλοί άνθρωποι έχασαν τη δουλειά και διαταράχτηκε η ζωή τους. Τότε ο λαός διχάστηκε ανάμεσα σε «Ευρωπαϊστές» και μη. Τώρα είναι μια υγειονομική κρίση με ακόμη πιο μεγάλο κοινωνικό αντίκτυπο, αφού έχουν χαθεί πολύ περισσότερες ζωές και έχει διχαστεί ο λαός ανάμεσα σε εμβολιασμένους και αντιεμβολιαστές. Άρα, οι συγκρίσεις καταδεικνύουν ότι ο Έλληνας στις μεγάλες κρίσεις είναι διχαστικός και δυστυχώς, όχι, τόσο, υπέρ της αλληλεγγύης και της ομοψυχίας.  Και ποιο προτιμάτε; Το «Tελεφερίκ» ή το ""Téléphérique""; Το πρωτότυπο άλμπουμ σηματοδοτεί την ηχητική και υφολογική στροφή που πήρε το συγκρότημα. Βέβαια, η νέα εκδοχή αποτελεί ιδιαίτερη τιμή για την μπάντα χάρη στους συμμετέχοντες. Δύσκολο να επιλέξεις. Αγαπημένο τραγούδι ή αγαπημένο στίχο από το «Τελεφερίκ» έχετε; Είναι όλα τους παιδιά μας! Κατά το ήμισυ βεβαίως. Ξέρω, είναι διπλωματική απάντηση, αλλά…  Γιορτάζετε παράλληλα τα 20+1 χρόνια παρουσίας στην ελληνική σκηνή. Δεν είναι καθόλου εύκολο για μια μπάντα να έχει τέτοια διάρκεια γενικώς όχι μόνο στην Ελλάδα. Έχετε αποκορύφωμα στην καριέρα σας; Γενικά αναπολείτε; Θα θέλατε να διορθώσετε κάτι; Μία από τις πιο σημαντικές στιγμές της πορείας μας είναι το (νέο) «Τελεφερίκ». Αλλά, επειδή, πάντα κοιτάμε μπροστά, γνωρίζοντας πως θα κάνουμε λάθη, το μυαλό μας, συνήθως, βρίσκεται στον επόμενο δίσκο.  Για αυτό φτάσαμε ως εδώ. Πώς βλέπετε την ελληνική σκηνή; Ξεχωρίζετε καλλιτέχνες, σχήματα κλπ; Πέρα από τους συνδημιουργούς του άλμπουμ, που είναι όλοι τους σπουδαίοι, είμαστε φαν των Illegal Operation, The Callas, Bazooka, Κύριος Κ.,Moa Bones, Etten. Μας αρέσουν οι ΛΕΞ, Sissi Rada, Δεσποινίς Τρίχρωμη και τα πρόσφατα άλμπουμ των Dzingovic και Jeff Maarawi και πολλά ακόμη. Ειδικά την τελευταία δεκαετία υπάρχει πολλή και ποιοτική εναλλακτική μουσική παραγωγή στη χώρα.  "
efsyn.gr,https://www.efsyn.gr/politiki/kybernisi/320845_washington-post-ebgale-sti-sentra-ton-mitsotaki-gia-mme-kai-logokrisia,ΚΥΒΕΡΝΗΣΗ,Washington Post: Έβγαλε «στη σέντρα» τον Μητσοτάκη για ΜΜΕ και λογοκρισία,2021-11-25 21:10, efsyn.gr ,"Δεν πρέπει να αισθάνθηκε και πολύ… βολικά ο Κυριάκος Μητσοτάκης κατά τη διάρκεια της συνέντευξής του με την Lally Weymouth της Washington Post, καθώς και αυτή η δημοσιογράφος φρόντισε να κάνει… ευθείς ερωτήσεις προς τον πρωθυπουργό. Αυτή τη φορά στο επίκεντρο δεν βρέθηκαν οι παράνομες επαναπροωθήσεις, όπως είχε συμβεί προ ημερών με την Ολλανδή δημοσιογράφο, αλλά η χουντικού αρώματος διάταξη που πέρασε πρόσφατα από τη Βουλή για τα fake news και τα ΜΜΕ. Σημειώνεται ότι για τη συγκεκριμένη διάταξη του νέου Ποινικού Κώδικα έχει υπάρξει ορυμαγδός αντιδράσεων εντός και εκτός συνόρων με σοβαρές διαμαρτυρίες για απόπειρα φίμωσης της δημοσιογραφίας ωστόσο η κυβέρνηση δεν υποχώρησε ούτε βήμα. Η Αμερικανίδα δημοσιογράφος της Washington Post, όμως έβγαλε στη… σέντρα τον πρωθυπουργό χαρακτηρίζοντας λάθος τη νομοθεσία αυτή και έκανε λόγο για επίθεση της κυβέρνησης προς τα μέσα ενημέρωσης. Κατά την προσφιλή του συνήθεια, βέβαια, το Μαξίμου, εμπνεόμενο από τη… σχετική νομοθεσία επέλεξε στο δελτίο Τύπου που μοίρασε για τη συνέντευξη του πρωθυπουργού να διαγράψει πλήρως τα σχετικά αποσπάσματα. Χαρακτηριστικά ο διάλογος όπως είναι δημοσιευμένος στην Washington Post Για την ιστορία... «Η οικονομία ανακάμπτει εντυπωσιακά, αναμένω ότι ο ρυθμός ανάπτυξης θα ξεπεράσει το 7% το 2021 και το 5% το 2022», δηλώνει ο Πρωθυπουργός Κυριάκος Μητσοτάκης σε συνέντευξη που παραχώρησε στην αμερικανική εφημερίδα Washington Post και τη δημοσιογράφο LallyWeymouth.  Στη συνέντευξη που δημοσιεύεται με τίτλο «Η Ελλάδα αντιμετώπιζε πολύ σοβαρά προβλήματα. Πώς επέστρεψε σε θετική πορεία» (Greecewas in deeptrouble. Howdiditright the ship), ο Κυριάκος Μητσοτάκης επισημαίνει ότι στόχος του είναι η Ελλάδα να γίνει το successstory της ευρωζώνης. «Η ανεργία μειώνεται και οι νέοι Έλληνες για πρώτη φορά επιστρέφουν στη χώρα» τονίζει. Σε ερώτηση για τις επενδύσεις και το ενδιαφέρον επιχειρήσεων όπως η Microsoft, η Amazon και η Tesla, o Πρωθυπουργός απαντά ότι «όλες οι μεγάλες εταιρείες τεχνολογίας στρέφουν τώρα το βλέμμα τους στην Ελλάδα. Ο λόγος που το κάνουν είναι κυρίως λόγω του ανθρώπινου κεφαλαίου μας». Ερωτηθείς για τους αυστηρούς δημοσιονομικούς κανόνες της Ευρωζώνης και το χρέος, ο Πρωθυπουργός σημειώνει ότι κατά τη διάρκεια της πανδημίας δεν ίσχυσαν αυτοί οι κανόνες, γεγονός που επέτρεψε «τη διάθεση σημαντικών πόρων για την ενίσχυση των οικονομιών».  Προσθέτει ότι στην Ελλάδα η ανεργία μειώθηκε εν μέσω πανδημίας και υπογραμμίζει ότι οι αρχικοί κανόνες ήταν υπερβολικά άκαμπτοι. «Επέβαλλαν πολύ μεγάλα βάρη στις χώρες που έχουν υψηλότερο χρέος. Η δική μου οπτική είναι ότι η χώρα πρέπει να αναπτυχθεί. Όσο περισσότερο αναπτύσσεται η οικονομία, τόσο καλύτερη θα είναι η δημοσιονομική μας θέση» αναφέρει ο Κυριάκος Μητσοτάκης, προσθέτοντας ότι η ανάπτυξη είναι η λύση για το χρέος και ότι η Ελλάδα «θα μπορεί να παράγει πρωτογενές πλεόνασμα από το 2023». Μιλώντας για την πορεία της πανδημίας στην Ελλάδα και την Ευρώπη ο Πρωθυπουργός σημειώνει: «Βλέπουμε τώρα μια έξαρση, αλλά πιθανότατα θα δούμε την κορύφωση μέχρι τα μέσα Δεκεμβρίου. Αν κοιτάξετε τις επιδόσεις μας από την αρχή της πανδημίας, τα πήγαμε καλύτερα από τις περισσότερες ευρωπαϊκές χώρες, κάτι που αποτέλεσε έκπληξη δεδομένου ότι είχαμε ένα σχετικά υποχρηματοδοτούμενο σύστημα υγειονομικής περίθαλψης. Σήμερα, το 90% των ατόμων στη ΜΕΘ είναι ανεμβολίαστοι». Ο Κυριάκος Μητσοτάκης μιλά για το βάρος που δίνεται στους εμβολιασμούς με την τρίτη δόση, για το γεγονός ότι το πιστοποιητικό εισόδου σε κλειστούς χώρους για εμβολιασμένους άνω των 60 ετών παύει να ισχύει επτά μήνες από την έκδοσή του και προσθέτει: «Το ποσοστό εμβολιασμού του ενήλικου πληθυσμού είναι 73%. Θέλουμε να φτάσουμε στο 80%». Ερωτηθείς από τη δημοσιογράφο LallyWeymouth για το τι θα μπορούσε να συμβεί «αν η Τουρκία σταματήσει την επιθετική της συμπεριφορά στο Αιγαίο», ο Πρωθυπουργός απαντά: «Εάν η Τουρκία συνεχίσει την επιθετική της συμπεριφορά, μπορεί να υπάρξουν συνέπειες για την ίδια -κυρώσεις από την Ε.Ε. Από την άλλη, εάν η Τουρκία σταματήσει την επιθετική της συμπεριφορά στο Αιγαίο και την ανατολική Μεσόγειο, υπάρχει περιθώριο να καθίσουμε στο τραπέζι και να λύσουμε τις διαφορές μας». Για το μεταναστευτικό, ο Πρωθυπουργός αναφέρει καταρχάς ότι «θα πρέπει να συμφωνήσουμε ότι καμία χώρα δεν έχει το δικαίωμα να εργαλειοποιεί τους μετανάστες». Επισημαίνει ότι «τα σύνορα της Ελλάδας είναι και σύνορα της Ευρώπης» και εξηγεί ότι «αν επιτρέψουμε ανεξέλεγκτες ροές μεταναστών στην Ευρώπη, θα έχουμε μια επανάληψη του 2015 και αυτή θα είναι η μέρα που θα καταρρεύσει η Συμφωνία Σένγκεν, γιατί όλοι θα αρχίσουν να επιβάλλουν εσωτερικούς περιορισμούς στην κυκλοφορία των ανθρώπων εντός της Ευρώπης». Απαντώντας σε ερώτηση για τα δημοσιεύματα που κατηγορούν την Ελλάδα ότι απομακρύνει πρόσφυγες (turningawayrefugees) που επιχειρούν να περάσουν τα σύνορά της, ο Πρωθυπουργός επισημαίνει την αντίφαση όσων «κουνούν το δάχτυλο στην Ελλάδα, ενώ δεν κουνούν το δάχτυλο στην Τουρκία, μια χώρα που εμπλέκεται σε κατάφωρες παραβιάσεις ανθρωπίνων δικαιωμάτων». Μιλώντας για τη Συμφωνία Αμοιβαίας Αμυντικής Συνεργασίας με τις Ηνωμένες Πολιτείες, ο Κυριάκος Μητσοτάκης δηλώνει την ικανοποίηση της Ελλάδας και υπογραμμίζει τη σημασία των νέων βάσεων των ΗΠΑ όπως «το λιμάνι της Αλεξανδρούπολης, που βρίσκεται στη βορειοανατολική Ελλάδα, πολύ κοντά στην Τουρκία. Θα αποτελεί το φυσικό σημείο εισόδου για τα στρατεύματα των ΗΠΑ ή του ΝΑΤΟ στην περιοχή της Ανατολικής Ευρώπης».  «Σκοπεύετε να επισκεφθείτε επίσημα τις Ηνωμένες Πολιτείες;», ρωτά η δημοσιογράφος για να λάβει την παρακάτω απάντηση από τον Πρωθυπουργό: «Πιστεύω ότι θα μπορέσω να επισκεφτώ τις ΗΠΑ κατά το πρώτο εξάμηνο του 2022. Ο Πρόεδρος Biden είναι κάποιος που γνωρίζει πολύ καλά την περιοχή μας και βρίσκεται πολύ κοντά στην ελληνοαμερικανική κοινότητα».  "
efsyn.gr,https://www.efsyn.gr/politiki/antipoliteysi/320842_tsipras-o-k-mitsotakis-symperiferetai-san-na-zei-se-alli-hora,ΑΝΤΙΠΟΛΙΤΕΥΣΗ,Τσίπρας: Ο κ. Μητσοτάκης συμπεριφέρεται σαν να ζει σε άλλη χώρα,2021-11-25 20:34, efsyn.gr ,"Επίθεση προς τον πρωθυπουργό εξαπέλυσε ο αρχηγός της αξιωματικής αντιπολίτευσης από τη Λάρισα, όπου πραγματοποίησε ομιλία στο πλαίσιο της περιοδείας του. Ο Αλέξης Τσίπρας καταλόγισε στον Κυριάκο Μητσοτάκη «απουσία συναίσθησης του δράματος της ελληνικής κοινωνίας», σημειώνοντας: «δεν έχει ιδέα για το πώς περνούν και πως αισθάνονται σήμερα οι Ελληνίδες και οι Έλληνες. Σα να ζει σε μια άλλη χώρα…Σε ένα εικονικό κατασκεύασμα που προσπαθεί δια της μονότονης επανάληψης να επιβληθεί ως ζώσα πραγματικότητα». Ωστόσο, πρόσθεσε, «η πραγματικότητα σήμερα είναι ότι ο κ. Μητσοτάκης και η κυβέρνησή του κάνουν κάθε μέρα όλο και πιο δύσκολη τη ζωή των Ελλήνων. Είναι επιταχυντές και της υγειονομικής κρίσης και της ακρίβειας. Κηρύττει κάθε έξι μήνες το τέλος της πανδημίας και τελικά φτάσαμε να γίνουμε το παράδειγμα προς αποφυγή. Και πανηγυρίζει για την οικονομία. Ενώ η χώρα, με βάση την έρευνα του ΙΝΕ/ΓΣΕΕ θα καταγράψει μικρότερο ΑΕΠ το 2021, από αυτό του 2019. Δηλώνει - πριν λίγες μέρες όχι πέρυσι - ότι η πανδημία δεν έχει ξεφύγει ενώ πεθαίνουν δεκάδες συμπολίτες μας καθημερινά εκτός ΜΕΘ. Και ομοίως δηλώνει ότι το κύμα ακρίβειας θα είναι παροδικό ενώ οι τιμές όλων των βασικών αγαθών συνεχίζουν ένα ξέφρενο ανοδικό ράλι και από πουθενά δεν προκύπτει στο ορατό μέλλον η πιθανότητα ανάσχεσης του». φωτογραφία αρχείου Ακολούθως ο κ. Τσίπρας κατέθεσε τις δικές του προτάσεις Συνεχίζοντας εξέφρασε την ανησυχία του ότι «Η κυβέρνηση Μητσοτάκη δε πρόκειται να μας ακούσει. Γιατί την ώρα που εμείς μετράμε κρούσματα και νεκρούς, αυτοί μετράνε ψήφους» και πρόσθεσε «Είναι φανερό πως τρέμουν μη σχηματιστεί με αφορμή τον εμβολιασμό ένα μεγαλύτερο σχήμα στα δεξιά της ΝΔ. Για αυτό και χαϊδεύουν αυτιά. Για αυτό και έβαλαν τον ανεκδιήγητο Πλεύρη υπουργό υγείας». Γενικεύοντας είπε ειρωνικά ότι «έχουμε κυβέρνηση Καρατζαφέρη» αφού τρεις κορυφαίοι υπουργοί του είναι στελέχη της κυβέρνησης, ο Θανάσης Πλεύρης, ο 'Αδωνις Γεωργιάδης και ο Μάκης Βορίδης. Σημείωσε δε ότι με τους αντιεμβολιαστές παλαιότερα ήταν χέρι-χέρι στα συλλαλητήρια κατά της Συμφωνίας των Πρεσπών. Προανήγγειλε, επίσης, πρωτοβουλία συνεννόησης με τα κόμματα της δημοκρατικής αντιπολίτευσης «να αναλάβουμε τις ευθύνες που μας αναλογούν και να απαντήσουμε στην αγωνία της κοινωνίας. Να παραμερίσουμε αντιπαλότητες και να συντονιστούμε στοιχειωδώς για το μέγα θέμα της πανδημίας, που κοστίζει ζωές. Για το μέγα αυτό θέμα θέλω να πω ότι το επόμενο διάστημα θα επιδιώξω να επικοινωνήσω με τις ηγεσίες όλων των κομμάτων της δημοκρατικής αντιπολίτευσης. Να ανταλλάξουμε απόψεις για ότι γίνεται και για ότι πρέπει να γίνει. Θα επικοινωνήσω επίσης με την τοπική αυτοδιοίκηση, με όλες τις μεγάλες οργανώσεις των εργαζομένων, των μικρομεσαίων, αλλά και τους εκπροσώπους των άλλων παραγωγικών στρωμάτων, με τον ίδιο σκοπό. Είναι καιρός να πάρουμε στα χέρια μας την τύχη μας. Γιατί από τον κ. Μητσοτάκη και την κυβέρνησή του δεν μπορούμε να περιμένουμε τίποτε καλό». Ο κ. Τσίπρας όμως αναφέρθηκε και στην ακρίβεια που όπως είπε που απαιτεί άμεσα μέτρα αντιμετώπισης. Συγκεκριμένα ανέφερε: «Η κυβέρνηση έλεγε στους πολίτες να αναζητούν στο Ίντερνετ τις χαμηλότερες τιμές. Το θέμα είναι ότι φτάνουμε Δεκέμβρη και όσο και να γκουγκλάρουν οι πολίτες δεν βρίσκουν ακόμα το σχέδιο της κυβέρνησης για να αντιμετωπίσει το ράλι της ακρίβειας. Γιατί είναι ανύπαρκτο. Γιατί ακόμα μας λένε ότι η κρίση είναι παροδική. Κάνοντας κριτική στα μέχρι τώρα μέτρα της κυβέρνησης είπε ότι η κυβέρνηση την αντιμετωπίζει με ψίχουλα και με ψέματα και ρώτησε πώς θα αντιμετωπιστεί η ακρίβεια: «Με 30 ευρώ σε λογαριασμούς ρεύματος που θα αυξηθούν από 80% ως 150%; Με 330 εκατομμύρια παροχές, όταν εμείς σε καιρό δημοσιονομικής πίεσης, χωρίς κύμα ακρίβειας και πανδημία είχαμε δώσει 780 εκατομμύρια κοινωνικό μέρισμα το 2018; Με μισό ευρώ τη μέρα αύξηση κατώτατου μισθού; Ή με ψέματα; Όπως ότι το κράτος θα απορροφήσει μέσω επιδότησης τις αυξήσεις του ρεύματος; Ή ότι χωρίς τις παρεμβάσεις της κυβέρνησης το κόστος του ρεύματος θα ήταν δεκαπλάσιο; Έκανε ειδική αναφορά στην ΔΕΗ κατηγορώντας την κυβέρνηση ότι εν μέσω ενεργειακής κρίσης προχώρησε στην εκχώρηση του 17% της ΔΕΗ. Σημείωσε ότι ο Κωστής Χατζηδάκης που αναλαμβάνει όλες τις βρώμικες δουλειές με το που ανέλαβε το υπουργείο αύξησε τις τιμές του ρεύματος. Το αποτέλεσμα της πολιτικής της κυβέρνησης είναι όχι μόνο να μην έχει το δημόσιο εργαλείο αντιμετώπισης της κρίσης αλλά η ΔΕΗ να πρωταγωνιστεί στις αυξήσεις. Η ανάσχεση της ακρίβειας δεν έρχεται ούτε με ψίχουλα ούτε με ψέματα, συνέχισε ο κ. Τσίπρας και κατέθεσε τις δικές του προτάσεις: «Την αύξηση του κατώτατου μισθού στα 800 ευρώ για να δώσουμε ανάσα και προοπτική στους εργαζόμενους να αντιμετωπίσουν αυτή τη μεγάλη δυσκολία. Την κατάργηση του τέλους επιτηδεύματος, ανεξαρτήτως επαγγέλματος και την κατάργηση της εισφοράς αλληλεγγύης για όσους δημοσίους υπαλλήλους, συνταξιούχους, αυτοαπασχολούμενους και αγρότες έχουν ετήσιο εισόδημα έως 40.000 ευρώ. Την έκτακτη εισοδηματική ενίσχυση των αγροτών, με την επιστροφή του ειδικού φόρου κατανάλωσης για το πετρέλαιο κίνησης των αγροτών. Τη διαγραφή μέρους των οφειλών προς το Δημόσιο και τους ασφαλιστικούς φορείς για όλους τους οφειλέτες και για τις οφειλές που δημιουργήθηκαν την περίοδο της πανδημίας. Τη μείωση του ειδικού φόρου κατανάλωσης στο πετρέλαιο θέρμανσης, στο πετρέλαιο κίνησης και στην βενζίνη, στα κατώτατα όρια που προβλέπει η Ευρωπαϊκή Ένωση. Την αναστολή του ΕΦΚ για το αγροτικό πετρέλαιο». Αναφέρθηκε στο Ταμείο Ανάκαμψης λέγοντας ότι «πέρα από την διαφωνία του ΣΥΡΙΖΑ υπάρχει ένα θέμα διαφάνειας και δημοκρατίας. Η κυβέρνηση το διαχειρίζεται σαν να είναι ιδιωτική περιουσία. Σαν να υπάρχει μία εταιρεία η «Μαξίμου ΑΕ» που θα μανατζάρει και θα μοιράσει τους πόρους. Αυτό δεν μπορεί να συνεχιστεί…Από τις εκλογές και μετά είχαμε μία έκρηξη στις απευθείας αναθέσεις. Που πήγαν τα λεφτά που μοίρασε, περίπου 5 δισ.; Το πελατειακό κράτος αναβιώνει, όχι με διορισμούς στο δημόσιο αλλά μέσα από εκταμίευση πόρων που πηγαίνουν σε απευθείας αναθέσεις. Δεν θα αφήσουμε να γίνει το ίδιο και με το Ταμείο Ανάκαμψης. Και είναι εδώ ένα ακόμη σημείο που μπορεί να γίνει συνεννόηση με τα άλλα κόμματα της αντιπολίτευσης». Γενικεύοντας ο κ. Τσίπρας υποστήριξε ότι «οι αλλεπάλληλες οικονομικές κρίσεις, η πανδημία αλλά και η κλιματική κρίση έχουν αναδείξει τα όρια του κυρίαρχου μέχρι χτες οικονομικού και παραγωγικού μοντέλου ανάπτυξης. Το κυρίαρχο μέχρι χθες νεοφιλελεύθερο μοντέλο φθίνει παντού. Μόνο εδώ ο Μητσοτάκης και έχει σημαία. Η ανάγκη αλλαγής πορείας είναι πλέον εμφανής… Δυστυχώς η Ελλάδα έχει μια κυβέρνηση που απογυμνώνει το κράτος από τα δημόσια εργαλεία προσφέροντας φοροελαφρύνσεις σε μια μικρή μειοψηφία του πληθυσμού, αντί να ενισχύει την ικανότητα του κράτους να παρεμβαίνει και να καθοδηγεί την οικονομία». Το κόμμα μας χρειάζεται μία νέα αρχή, πρέπει να μείνουμε όρθιοι σήμερα για να παλέψουμε αύριο, η χώρα χρειάζεται μία νέα αρχή και μία άλλη κυβέρνηση, έχουμε χρέος όσοι βρισκόμαστε στον ΣΥΡΙΖΑ να κοιτάξουμε την μεγάλη εικόνα και τον μεγάλο στόχο που είναι να δουλέψουμε για τη νίκη στις εκλογές, η προοδευτική διακυβέρνηση είναι μονόδρομος, κατέληξε ο κ. Τσίπρας."
efsyn.gr,https://www.efsyn.gr/kosmos/eyropi/320423_aystria-apo-koronoio-pethane-antiemboliastis-poy-pige-se-parti-gia-na-kollisei,ΕΥΡΩΠΗ,Αυστρία: Από κορονοϊό πέθανε αντιεμβολιαστής που πήγε σε πάρτι για να κολλήσει,2021-11-23 13:33, efsyn.gr ,"Ένας 55χρονος κατέληξε πριν λίγες μέρες στην Αυστρία λόγω επιπλοκών του Covid-19 και άλλοι διασωληνώθηκαν, αφού συμμετείχαν σε «πάρτι για κορονοϊό», στο Μπολτσάνο της Ιταλίας, κοντά στα σύνορα των δύο χωρών, στην προσπάθειά τους να μολυνθούν από τον ιό. Σύμφωνα με τον Ιndependent, τουλάχιστον άλλα τρία άτομα, μεταξύ των οποίων ένας ανήλικος, φέρονται να νοσηλεύτηκαν στην περιοχή των Άλπεων αφού προσβλήθηκαν σε παρόμοιες εκδηλώσεις. Αξιωματούχοι υγείας θεωρούν ότι οι ασθενείς προσπάθησαν σκόπιμα να μολυνθούν, ώστε να αποκτήσουν «πράσινο πάσο», το οποίο απαιτείται τόσο στον χώρο της εργασίας όσο και της ψυχαγωγίας στην Ιταλία, σύμφωνα με τοπικά μέσα ενημέρωσης. Ο Πάτρικ Φραντζόνι, συντονιστής της μονάδας κατά του Covid στο Μπολτσάνο, δήλωσε στην εφημερίδα Il Dolomiti ότι ενημερώθηκε από γιατρούς πως ασθενείς παραδέχτηκαν ότι μολύνθηκαν επίτηδες με στόχο να αναπτύξουν αντισώματα και να πάρουν το πάσο χωρίς να εμβολιαστούν. Όπως εξήγησε όμως ο επιστήμονας, «υπάρχουν μακροπρόθεσμες συνέπειες και ακόμη και οι νέοι μπορούν να καταλήξουν στο νοσοκομείο». Σε ένα κλειστό δωμάτιο, από πέντε έως δέκα άτομα μπορούν εύκολα να μολυνθούν σε μια νύχτα, εξήγησε. Η Εισαγγελία στο Μπολτσάνο φέρεται να ξεκίνησε έρευνα για τα αποκαλούμενα «κορονο-πάρτι». Η ίδια... μέθοδος έχει διαδοθεί στην Αυστρία και στη Γερμανία, με ορισμένους αντιεμβολιαστές γονείς να εμπλέκουν ακόμα και τα παιδιά τους. Η ιταλική πόλη πάντως είναι μια από τις περιοχές που έχει πληγεί περισσότερο από την πανδημία στη γειτονική χώρα."
efsyn.gr,https://www.efsyn.gr/politiki/paraskinia/320362_sti-bienni-tis-moshas,ΠΑΡΑΣΚΗΝΙΑ,Στη Βιέννη της Μόσχας,2021-11-23 08:28, Κ.ΖΑΦ. ,"Ξεσάλωσαν τις τελευταίες δύο μέρες ακροδεξιοί αντιεμβολιαστές, φασίστες και τρολ του διαδικτύου, διασπείροντας ως συνήθως ψευδείς ειδήσεις για την πανδημία. Κυκλοφόρησαν στα μέσα κοινωνικής δικτύωσης μια φωτογραφία (με μπόλικο photoshop) κατάμεστης από χιλιάδες κόσμου πλατείας δήθεν στη Βιέννη, με την αναφορά πως πρόκειται για πρόσφατες διαδηλώσεις κατά των μέτρων της αυστριακής κυβέρνησης. Γρήγορα η «είδηση» διαψεύστηκε, με αναφορές πολλών χρηστών πως επρόκειτο για συναυλία των Metallica στη Ρωσία πριν από 30 χρόνια, που είχε συγκεντρώσει περίπου 1,6 εκατ. κόσμο! Στην πραγματικότητα πρόκειται για φωτογραφία-κολάζ που προέρχεται κυρίως από διαδηλώσεις στη Ρωσία υπέρ του Γιέλτσιν το 1991.  "
efsyn.gr,https://www.efsyn.gr/kosmos/eyropi/320223_skines-haoys-stin-eyropi,ΕΥΡΩΠΗ,Σκηνές χάους στην Ευρώπη,2021-11-22 06:00, Βίκυ Καπετανοπούλου ,"Διαδηλωτές έχουν ανάψει φωτιές στο Ρότερνταμ της Ολλανδίας Οι δραματικές μέρες της... μαρμότας που ξαναζούν οι περισσότερες χώρες της Ευρώπης -με ανεξέλεγκτη αναζωπύρωση της πανδημίας και νέο περιορισμό των ελευθεριών των πολιτών- πυροδοτούν βίαιες και ολοένα πιο οξείες αντιδράσεις. Η τελευταία ευρωπαϊκή μεγαλούπολη που έγινε πάλι πεδίο μάχης στη διάρκεια ογκώδους διαδήλωσης κατά της αυστηροποίησης των περιοριστικών μέτρων ήταν οι Βρυξέλλες. Στο κέντρο της πρωτεύουσας του Βελγίου εκτυλίχθηκαν χθες βράδυ χαοτικές σκηνές, καθώς η κινητοποίηση τουλάχιστον 35.000 ατόμων υπό το σύνθημα «Μαζί για την ελευθερία» ξεκίνησε μεν ήρεμα και έφτασε στα κεντρικά γραφεία της Ε.Ε. Πήρε όμως… εκρηκτική τροπή όταν ορισμένοι διαδηλωτές άρχισαν να σπάνε αυτοκίνητα, να βάζουν φωτιές σε κάδους σκουπιδιών και να πετούν πυροτεχνήματα και άλλα αντικείμενα στην αστυνομία, που απάντησε με δακρυγόνα και εκτοξευτήρες νερού. Αδιευκρίνιστος παρέμενε ο συνολικός αριθμός τραυματιών και συλληφθέντων. Από ακροδεξιούς μέχρι εκπροσώπους της ΛΟΑΤΚΙ κοινότητας είχε η διαδήλωση στις Βρυξέλλες που κατέληξε σε βίαια επεισόδια Ενδεικτικό της συσπείρωσης ετερόκλητων ομάδων πίσω από τη φανατική εναντίωση στη νέα επιβολή περιορισμών είναι το γεγονός πως στη διαδήλωση συμμετείχαν από Φλαμανδοί εθνικιστές και άλλα μέλη ακροδεξιών ομάδων μέχρι ακτιβιστές της κοινότητας ΛΟΑΤΚΙ. Κάποιοι δε στο πλήθος φώναζαν «Ελευθερία» και τραγουδούσαν το γνωστό αντιφασιστικό τραγούδι «Bella Ciao». Πέρα από την απαγόρευση εισόδου ανεμβολίαστων σε εστιατόρια και άλλους δημόσιους χώρους, το πλήθος διαμαρτυρήθηκε κατά της ισχυρής σύστασης της κυβέρνησης για ανοσοποίηση του πληθυσμού και τυχόν σχεδίων υποχρεωτικού εμβολιασμού, στον δρόμο που χάραξε η Αυστρία. Βίαιες ταραχές είχαν ήδη συνταράξει επί δύο απανωτές νύχτες την -εμβολιασμένη σε ευρεία κλίμακα- Ολλανδία και συγκεκριμένα το Ρότερνταμ, τη Χάγη και άλλες μικρότερες πόλεις. Τουλάχιστον 19 άτομα συνελήφθησαν στην έδρα της ολλανδικής κυβέρνησης -τη Χάγη- το Σάββατο, στα τελειώματα κινητοποίησης ενάντια στην επιβολή μόνο πιστοποιητικού εμβολιασμού ή νόσησης με Covid (2G) για πρόσβαση σε δημόσιους χώρους, που αποκλείει τους ανεμβολίαστους. Διαδηλωτές έβαλαν φωτιές και μεταξύ άλλων πέταξαν κοτρόνα μέσα σε ασθενοφόρο που μετέφερε ασθενή, ωθώντας την αστυνομία να επιστρατεύσει αύρες νερού και σκύλους για να διαλύσει το εξαγριωμένο πλήθος. Είχε προηγηθεί την Παρασκευή στο Ρότερνταμ ένα ακόμα χειρότερο «όργιο βίας», σύμφωνα με τον δήμαρχο Αχμεντ Αμπουτάλεμπ, στο πέρας ανάλογης διαδήλωσης. Η κατάσταση ξέφυγε σε τέτοιο βαθμό ώστε αστυνομικοί να ανοίξουν πυρ στην προσπάθειά τους να αντιμετωπίσουν εκατοντάδες νεαρά κυρίως άτομα, που πυρπολούσαν αμάξια και εκσφενδόνιζαν πέτρες, πυροτεχνήματα και άλλα αντικείμενα εναντίον τους. Τρεις άνθρωποι παρέμεναν χθες υπό νοσηλεία, τραυματισμένοι από σφαίρες. Η αστυνομία συνέλαβε 51 διαδηλωτές - οι μισοί κάτω των 18 ετών. Ειρηνικά κύλησε πάντως η διαδήλωση περίπου 40.000 ατόμων το Σάββατο στη Βιέννη, καθώς η Αυστρία γίνεται από σήμερα το πρώτο κράτος της Δυτικής Ευρώπης που ξαναμπαίνει σε εθνικό λοκντάουν -θεωρητικά για 20 μέρες- λόγω έκρηξης νέων κρουσμάτων και κορεσμού των νοσοκομείων, καθιστώντας παράλληλα υποχρεωτικό τον εμβολιασμό από 1η Φεβρουαρίου. Τη μαζική κινητοποίηση διοργάνωσε το, αντιπολιτευόμενο πια, ακροδεξιό Κόμμα της Ελευθερίας (FPÖ), που έχει συμβάλει καθοριστικά στη χαμηλή εμβολιαστική κάλυψη του πληθυσμού της χώρας, έχοντας εναντιωθεί αντιδραστικά στην ανοσοποίηση των πολιτών. Αναμενόμενα λοιπόν η διαδήλωση έγινε μαγνήτης όχι μόνο για κάθε πικραμένο και… ψεκασμένο, όσο και για κάθε… Ακροδεξιάς καρύδι: από ακραιφνείς νεοναζί και συνωμοσιολόγους αντιεμβολιαστές μέχρι εξτρεμιστές Identintarians. Σε μια αλλόκοτη δε διαστροφή των πραγμάτων (δηλωτική όσων αλλόκοτων ζούμε) ο αρχηγός του FPÖ (και ασθενής με Covid!), Χέρμπερτ Κικλ, βρήκε ευκαιρία να διακηρύξει ότι πλέον «η Αυστρία είναι μια δικτατορία». Η προβοκατόρικη όμως εμφάνιση διαδηλωτών με κίτρινα αστέρια που έγραφαν «ανεμβολίαστος», παραπέμποντας κατάπτυστα στο Ολοκαύτωμα, εξόργισε ακόμα και τον δεξιό υπουργό Εσωτερικών, Καρλ Νίχαμερ, που κατήγγειλε πως το αστέρι «προσβάλλει τα εκατομμύρια των θυμάτων της ναζιστικής δικτατορίας και των οικογενειών τους». Στη Γερμανία, τώρα, μπορεί να μην έγιναν πολυπληθείς διαδηλώσεις κατά των κορονο-περιορισμών αυτό το Σαββατοκύριακο, οι αρχές ωστόσο τρέχουν και δεν φτάνουν, αφού οι μολύνσεις και οι νοσηλείες έχουν εκτοξευτεί πάλι, την ώρα που το ποσοστό εμβολιασμού παραμένει καθηλωμένο γύρω στο 68%. Σημειωτέον ότι η χώρα πληρώνει τη σθεναρή άρνηση της απερχόμενης ομοσπονδιακής κυβέρνησης να επιβάλει υποχρεωτικό εμβολιασμό έστω εν μέρει, π.χ. στους υγειονομικούς. Με τα βλέμματα λοιπόν στραμμένα στην Αυστρία, άνοιξε πια η δημόσια συζήτηση για το ενδεχόμενο αναγκαστικής ανοσοποίησης πολιτών. «Φτάσαμε σ’ ένα σημείο όπου πρέπει ξεκάθαρα να πούμε ότι χρειαζόμαστε ντε φάκτο υποχρεωτικό εμβολιασμό και λοκντάουν για τους ανεμβολίαστους», έγραψε σε χθεσινό άρθρο του στη Welt ο επικεφαλής της νεολαίας των Χριστιανοδημοκρατών (CDU), Τίλμαν Κούμπαν. Γρήγορη απόφαση για υποχρεωτικό εμβολιασμό ζήτησε και ο επικεφαλής των Χριστιανοκοινωνιστών (CSU), Μάρκους Ζέντερ, ενώ δεν αποκλείουν μια τέτοια πιθανότητα ούτε κυβερνητικά στελέχη των Πρασίνων σε επιμέρους κρατίδια. Ο προαλειφόμενος για νέος καγκελάριος, Σοσιαλδημοκράτης Ολαφ Σολτς, έχει πει ότι θέλει να υπάρξει διάλογος για υποχρεωτικό εμβολιασμό υγειονομικών και φροντιστών ηλικιωμένων - πρόταση που προσκρούει στη διαφωνία των πιθανών κυβερνητικών του εταίρων Ελεύθερων Δημοκρατών (FDP). Παρά δε τα υψηλά ποσοστά εμβολιαστικής κάλυψης στη Γαλλία, η κυβέρνηση προειδοποίησε χθες ότι ο νέος κορονοϊός εξαπλώνεται με «ταχύτητα φωτός», καθώς τα κρούσματα πολλαπλασιάζονται ραγδαία και τα νοσοκομεία έχουν αρχίσει να ξαναγεμίζουν. Θυμίζουμε πάντως ότι η Γαλλία -με έντονο προϋπάρχοντα σκεπτικισμό έναντι των εμβολίων εν γένει- παραμένει σε σχετικά καλή επιδημιολογική κατάσταση συγκριτικά με άλλες ευρωπαϊκές χώρες. Χωρίς μέτρα υποχρεωτικής ανοσοποίησης, θετική είναι επίσης η εικόνα σε Πορτογαλία και Ισπανία, όπου τα ποσοστά εμβολιασμού είναι ιδιαίτερα υψηλά και οι ΜΕΘ διαθέτουν ακόμα αρκετά διαθέσιμα κρεβάτια, έχοντας γλιτώσει προς το παρόν τα χειρότερα."
efsyn.gr,https://www.efsyn.gr/stiles/ano-kato/320041_antikoinoniko,ΑΝΩ ΚΑΤΩ,Αντι…κοινωνικό,2021-11-20 16:00, Κώστας Πετρωτός ,"Θα έχετε παρατηρήσει, προφανώς, την τελευταία μόδα στα social media με τις φράσεις περί αρνητών. Η πρώτη, ανθρώπινη, αντίδραση όταν παρατηρείς τον συνδυασμό φωτογραφίας και ευφυολογημάτων είναι να γελάσεις (ειδικά ορισμένα είναι, όντως, πολύ πετυχημένα). Κάνοντας, όμως, δεύτερες σκέψεις μπαίνεις στον προβληματισμό τού πώς σκέφτονται και τι κερδίζουν τελικά με αυτή τη στάση τους οι… αντί. Από τους αντιεμβολιαστές μέχρι τους αρνητές απογραφής και ακόμα παραπέρα. Προσωπικά δεν βλέπω κάτι άλλο πέρα από μια στείρα αντίδραση που δεν βοηθά ούτε εμάς ως πρόσωπα ούτε την κοινωνία συνολικά. Και προχωρώντας κάπως τον συλλογισμό μου, θεωρώ ότι αυτή η στάση απόλυτης άρνησης μόνο καλό δεν κάνει στους αγώνες για δικαιώματα, για τη βελτίωση της συλλογικής μας ζωής, για διεκδικήσεις που θα μας πάνε κάποια βήματα μπροστά ως κοινωνίες. Ο κοινωνικά ευαίσθητος άνθρωπος που σέβεται την ύπαρξή του και τον κόσμο όπου ζει, αντιδρά σε νόμους, καταστάσεις, συνθήκες που προσβάλλουν την αξιοπρέπειά του, διεκδικώντας παράλληλα συγκεκριμένες βελτιώσεις. Κάνει αγώνα για καλύτερη ζωή, για δικαιότερες κοινωνίες, για μεγαλύτερη αλληλεγγύη, για βελτιώσεις στις πρακτικές με τις οποίες επιδιώκουμε να λύνουμε τα προβλήματα που βιώνουμε μέσα στην κοινωνική μας ζωή. Δυστυχώς, κάτι τέτοιο δεν το βλέπω στους… αντί. Πέρα από έναν φανατισμό και μια απίστευτη εμμονή σε κάποιες απόψεις που πολλές φορές συνοδεύονται από μια γενικότερη θολούρα, δεν υπάρχει κάτι γόνιμο και παραγωγικό στο σκεπτικό τους. Η καθημερινότητά μας, όμως, έχει ανάγκη από απόψεις, έστω και αλληλοσυγκρουόμενες, που θα καταλήγουν σε κάτι ουσιαστικό. Αυτή, άλλωστε, είναι και η ουσία κάθε αντιπαράθεσης. Να οδηγεί σε λύσεις τις κοινωνίες και όχι απλά να επιχειρεί να βάζει φρένο σε οτιδήποτε πάει να γίνει."
efsyn.gr,https://www.efsyn.gr/stiles/askiseis-mnimis/320047_fidosogo-o-neos-sokratis-kai-ta-atomika-dikaiomata,ΑΣΚΗΣΕΙΣ ΜΝΗΜΗΣ,"Το φιδόσογο, ο νέος Σωκράτης και τα ατομικά δικαιώματα",2021-11-20 16:00, Γιάννης Η. Χάρης ,"⌦ Τα φιδάκια της Παναγίας τα ’χουμε όλοι ακουστά· βγαίνουν τον Δεκαπενταύγουστο στην Κεφαλονιά και είναι ακίνδυνα. Τα φιδάκια του Πολυτεχνείου, φίδια, φιδόπουλα και παραφίδια, βγαίνουν κάθε χρόνο τέτοιες μέρες, αλλά είναι άκρως επικίνδυνα. Γιατί δεν είναι αυστηρώς τοπικά, όπως στην Κεφαλονιά, και προπαντός δαγκώνουν και εξ αποστάσεως, μέσα από όλα τα μίντια, παραδοσιακά και νέας τεχνολογίας, σόσιαλ κτλ. Κάθε χρόνο λοιπόν τα φίδια τύπου Αδωνης (τον Μπογδάνο δεν έτυχε να τον ακούσω φέτος) λυσσάνε ν’ αποδείξουν πως δεν υπήρξαν νεκροί στο Πολυτεχνείο παρά μόνο στους γύρω δρόμους (σιγά τη διαφορά, κι αν τάχα ήταν έτσι). Και τα φιδόπουλα και παραφίδια, κι ωστόσο, από μιαν άποψη, πιο επικίνδυνα, τα φιδόπουλα λοιπόν τύπου Σώτη (τον Τάκη δεν έτυχε να τον διαβάσω φέτος) λυσσάν να αποδείξουν πόσο άχρηστος, επιζήμιος (και αντιαισθητικός!) είναι ο γιορτασμός της επετείου. Το κωμικό είναι όταν τα φιδόπουλα, κυρίως, τραβούνε τα μαλλιά της κεφαλής τους για την καπηλεία, τη βεβήλωση, την παραχάραξη κτλ. του Πολυτεχνείου και του νοήματός του. Και το τραγικό όταν, σύντομα μάλλον, φίδια αυριανοί κυβερνήτες τύπου Μπογδάνος θα κάνουν αγωγές και μηνύσεις για «εθνική προδοσία» σε όσους είχαν πρωτοστατήσει στην εξέγερση, αφού αυτοί, λέει/λένε, οδήγησαν στο ξεπούλημα της Κύπρου! Γελάτε! γιατί γελάτε, κύριοι; Εδώ πάντως ξαναγελάστε: ⌦ Ο σοφότερος! «Ο σοφότερος των σημερινών Ελλήνων, ο Στέλιος Ράμφος», και με τη βούλα –με την υπογραφή του Νίκου Δήμου (Βήμα 7/11). Το «σημερινών» βάζει, είναι η αλήθεια, τα πράγματα στη θέση τους, δεν αμφισβητούνται δηλαδή τα πρωτεία του Σωκράτη, λόγου χάρη –για να μείνουμε μεταξύ φιλοσόφων. Που σαν και τον Σωκράτη πάντως αφοσιώθηκε ο Ράμφος στη διδασκαλία, μεταδίδοντας τον φιλοσοφικό του πλούτο σε κύκλους κυριών της καλής κοινωνίας, οι οποίες συνέρρεαν όλο δίψα για γνώση στο ερημητήριό του στην Πεντέλη, έναντι αμοιβής –η μόνη διαφορά απ’ τον Σωκράτη, που στο κάτω κάτω ήταν ο μόνος από τους συγχρόνους του που δίδασκε χωρίς να αμείβεται. Ο Ράμφος όμως, εύλογα, θα είχε τις ανάγκες του, που δεν ήταν πάντως οι ταπεινές, των δικών του συγχρόνων, αλλά π.χ. το χτίσιμο εκκλησίας. Ετσι, τι θυμάμαι τώρα, μάλλον τι σκαλίζω, διαβάζαμε στο Αντί (Β΄ 261, 25.5.1984) για το «πανηγύρι που οργανώνουν στην Πεντέλη ο Στέλιος και η Ειρήνη Ράμφου [...]. Πρόκειται για μια πολυτονική [!] και πολύχρωμη εκδήλωση με άφθονη μουσική, από τον Χριστοδουλόπουλο μέχρι τον Διονύση Σαββόπουλο, και από τον βιολιστή Γιώργο Κόρο μέχρι τον Λουκιανό Κηλαηδόνη»: «Υπέρ ανεγέρσεως ιερού ναού» έγραφε η πρόσκληση-εισιτήριο 500 δραχμές, παρακαλώ, χώρια το φαγητό! Επειδή δεν πρέπει να τα βλέπουμε τα πρόσωπα ξεκομμένα από την εποχή τους, θαμπά από τον χρόνο, με αμβλυμένες ή και πλήρως λησμονημένες, σκόπιμα καμιά φορά, τις διάφορες πτυχές του δημόσιου βίου τους, μαζί, εννοείται, με τις θέσεις τους. Τον πλάνητα δηλαδή Ράμφο, από ιδεολογία σε ιδεολογία, ώσπου απάγκιασε στον χριστιανισμό, και έβαλε το λιθαράκι του, τι λέω, κοτρόνα, λατομείο ολόκληρο, στην περιλάλητη και ελαφρώς ιλαρή υπόθεση της νεοορθοδοξίας, με Ζουράριδες και Σία. Τον γλωσσαμύντορα προπάντων Ράμφο, σκληρό πολέμιο της δημοτικής –και εν υστερία, όσο θυμάμαι εμφανίσεις του στο γυαλί, ή όταν βγήκε στο (πόσο ανεξίθρησκο και πλουραλιστικό πια) χατζιδακικό Τρίτο Πρόγραμμα, για να αφορίσει δημόσια τον ολετήρα της γλώσσας, ποιον; τον Σολωμό! Ο μωρότατος! ⌦ Ατομικό «δικαίωμα» κουραστήκαμε να ακούμε από τους αντιεμβολιαστές, και ευτυχώς, μεταξύ μας ιδίως, είναι ξεκάθαρη πια η παρανόηση. Αλλο δηλαδή ο φόβος κτλ. και άλλο τα ατομικά δικαιώματα, οι ατομικές ελευθερίες κτλ. Που δεν νοείται να εξετάζονται από μόνα τους, καθαυτά, όταν επηρεάζουν τον άλλον, το κοινωνικό σύνολο. Ετσι, θα επανέλθω στο παμπάλαιο θέμα του τσιγάρου. Που είναι απόλαυση για τον καπνιστή, μοναδική κάποτε παρηγοριά, ανακούφιση, εκτόνωση, ή αδυναμία, πάθος, και πάντως μέγιστη ηδονή. Ατομικό δικαίωμα όμως και ατομική ελευθερία δεν είναι, αφού παραβιάζει τα δικαιώματα του άλλου και τις ελευθερίες του, τη δική του επιτέλους απόλαυση, νέτα σκέτα. Και αφήνω τώρα απέξω το μείζον πρόβλημα της υγείας. Μου αρκεί το πρωταρχικό και αδιαμφισβήτητο: θέλω - δεν θέλω, μου αρέσει - δεν μου αρέσει. Τόσο απλά αλλά και τόσο βασικά. Δεν τελειώνει αυτό το θέμα, ούτε βρίσκει εύκολα λύση. Δεν επανήλθα όμως τυχαία. Πρόσφατα είδα μίνι συνέντευξη του ιδιοκτήτη ενός κέντρου του αντι-αντικαπνιστικού αγώνα, ιδρυτή μάλιστα και πολιτικού κόμματος, που είχε κατέβει στις τελευταίες εκλογές, με την ονομασία ΚΟΤΕΣ («Καπνιστικές Ομάδες για την Τέχνη και την Εικαστική Συγκρότηση»): και ξαναδιάβασα ό,τι και σε ολοσέλιδη συνέντευξη τότε, παραμονή της μέρας των εκλογών! Το τσιγάρο σημαία και τότε, το τσιγάρο και τώρα, «ατομικό δικαίωμα» πάντα. Εχουμε μέτρο σύγκρισης όμως τώρα."
efsyn.gr,https://www.efsyn.gr/ellada/ygeia/319923_eythynes-me-onomateponyma,ΥΓΕΙΑ,Ευθύνες με ονοματεπώνυμα,2021-11-19 06:00, Απόστολος Λυκεσάς ,"Από παλαιότερη διαμαρτυρία υγειονομικών έξω από νοσοκομείο «Παπανικολάου» της Θεσσαλονίκης Διαπιστώνοντας ότι στη Θεσσαλονίκη έχουμε «κατ’ ευφημισμόν ΜΕΘ, προσχηματική νοσηλεία, δυσθεώρητη θνητότητα», η Ενωση Νοσοκομειακών Ιατρών (ΕΝΙΘ) απαντά με συλλαλητήριο για την Υγεία την ερχόμενη Πέμπτη 25 Νοεμβρίου, καλώντας μάλιστα τη Δευτέρα σε σύσκεψη τους υγειονομικούς και τα σωματεία εργαζομένων της Υγείας, καθώς και όλα τα εργατικά σωματεία, τις μαζικές οργανώσεις και φορείς, στις 19.00 στο Εργατικό Κέντρο Θεσσαλονίκης. Σε μια οργισμένη ανακοίνωση χθες η ΕΝΙΘ καταγγέλλει ότι οι ευθύνες για την κατάσταση έχουν «συγκεκριμένο ονοματεπώνυμο: του πρωθυπουργού, του υπουργού Υγείας, των διοικήσεων των υγειονομικών περιφερειών και των διοικήσεων των νοσοκομείων» και πως «εδώ και πάνω από χρόνο διαβάζουμε για 1.200 ή 1.400 κλίνες ΜΕΘ, οι οποίες ανοιγοκλείνουν κατά το δοκούν, με την κυβέρνηση ξεδιάντροπα να επαίρεται ότι ενίσχυσε το δημόσιο σύστημα υγείας, όταν στην πραγματικότητα οι καινούργιες κλίνες στην πλειοψηφία τους είναι μόνο κατ’ ευφημισμόν κλίνες ΜΕΘ, στις οποίες γίνεται προσχηματική και μόνο νοσηλεία με δυσθεώρητη νοσηρότητα και θνητότητα». Αναφερόμενη στο πρόβλημα της υποστελέχωσης η ΕΝΙΘ καταγγέλλει ότι αντί πραγματικής ενίσχυσης η κυβέρνηση «το μόνο που κάνει είναι να μετακινεί προσωπικό από κλινική σε κλινική και από πόλη σε πόλη προσπαθώντας να βουλώσει μια τρύπα –στην πραγματικότητα όμως ανοίγοντας άλλες τρεις– και να κατηγορεί όλους τους άλλους εκτός από τον εαυτό της για την έξαρση και τους θανάτους της πανδημίας». Αλλη κινητοποίηση γίνεται την Κυριακή και οργανώνεται από το Κοινωνικό Ιατρείο Αλληλεγγύης Θεσσαλονίκης με αίτημα το άνοιγμα του Νοσοκομείου Λοιμωδών. Οπως αναφέρει το ΚΙΑ, «το Νοσοκομείο Ειδικών Παθήσεων-Λοιμωδών από το 2013 σταμάτησε τη λειτουργία του με απόφαση του τότε υπουργού Υγείας Αδωνη Γεωργιάδη και εδώ και 8 χρόνια παραμένει κλειστό παρ’ όλο που παραχωρήθηκε από το ιταλικό κράτος στο Ελληνικό Δημόσιο με το συμβολικό μίσθωμα των 74 ευρώ και τον όρο να λειτουργεί πάντα ως δομή υγείας». Η επαναλειτουργία του «Λοιμωδών» είχε συζητηθεί και πέρυσι με ταυτόχρονες αναφορές ανοίγματος του νοσοκομείου «Παναγία», αλλά τώρα επανέρχεται καθώς η κατάσταση με την πανδημία στη Θεσσαλονίκη είναι εκτός ελέγχου. Η συγκέντρωση θα γίνει έξω από το κλειστό νοσοκομείο (Γρ. Λαμπράκη 13) την Κυριακή 21/11 στις 12 το μεσημέρι. Στη Θεσσαλονίκη η πανδημία συνεχίζει να σαρώνει, 1.200 κρούσματα εντοπίστηκαν χθες, και το ερώτημα για κλίνη ΜΕΘ είναι περιττό εδώ και καιρό, όλες οι κλίνες σε όλα τα νοσοκομεία είναι πλήρεις και υπάρχουν παντού διασωληνωμένοι. Στο «Ιπποκράτειο», που έχει σήμερα εφημερία, έγινε γνωστό ότι άνοιξαν οκτώ νέες κλίνες ΜΕΘ για κορονοϊό τη Δευτέρα, οι οποίες όμως γέμισαν με τους διασωληνωμένους στο ίδιο ίδρυμα σε λίγες ώρες. Το ΑΧΕΠΑ έκλεισε εφημερία με 56 νέες εισαγωγές, διπλάσιες από την προηγούμενη, με 5 κλινικές να έχουν μετατραπεί σε Covid και στην έκτη να νοσηλεύονται τα ύποπτα περιστατικά. Δραματική η κατάσταση και στα περιφερειακά νοσοκομεία, σαν κι αυτό της Κατερίνης του οποίου τα 40 κρεβάτια Covid είναι από καιρό γεμάτα, όπως και οι 7 κλίνες ΜΕΘ, με αποτέλεσμα να στέλνονται ασθενείς στη Θεσσαλονίκη, τη Βέροια, την Πτολεμαΐδα ή το Κιλκίς. «Τα πράγματα είναι πολύ άσχημα γιατί η πανδημία είναι ανεξέλεγκτη στον νομό καθώς πολλοί ασθενείς δεν έρχονται καν στο νοσοκομείο και προτιμούν να μένουν σπίτια τους» λέει στην «Εφ.Συν.» ο Στέργιος Καστόρης, πρώην βουλευτής του ΣΥΡΙΖΑ και εργαζόμενος στο νοσοκομείο, τονίζοντας ότι «το προσωπικό είναι κυριολεκτικά εξοντωμένο καθώς 120 από 500 εργαζόμενους είναι ανεμβολίαστοι και σε αναστολή». Χθες οι νοσοκομειακοί της Κατερίνης θρήνησαν τον θάνατο ενός συμβασιούχου συναδέλφου τους, μόλις 43 ετών, πατέρα δύο παιδιών. Ηταν ανεμβολίαστος και σε αναστολή, ενώ την προηγούμενη εβδομάδα είχε πεθάνει ο πατέρας του επίσης από κορονοϊό και η μητέρα του βρίσκεται σε ΜΕΘ νοσοκομείου της Θεσσαλονίκης. Αξίζει πάντως να καταγραφεί ότι υπάρχουν πολλές πληροφορίες τον τελευταίο καιρό ότι στην Πιερία αλλά και σε άλλους νομούς της Βόρειας Ελλάδας γίνεται παράνομη εισαγωγή από τη Βουλγαρία και διάθεση φαρμάκων που διαφημίζονται από στόμα σε στόμα και υποτίθεται ότι βοηθούν τους ασθενείς (αρνητές και αντιεμβολιαστές) που δεν θέλουν να πάνε σε νοσοκομείο!"
efsyn.gr,https://www.efsyn.gr/ellada/ygeia/319519_me-metra-aspirines-apenanti-sto-haos-thanatoy-tis-pandimias,ΥΓΕΙΑ,Με μέτρα - ασπιρίνες απέναντι στο χάος θανάτου της πανδημίας,2021-11-17 06:00, Απόστολος Λυκεσάς ,"Eπανάληψη του περσινού «μαύρου Νοέμβρη» ζει η Θεσσαλονίκη, με δεκάδες νεκρούς ήδη να μακραίνουν τον μακάβριο κατάλογο και έναν «ποταμό» ασθενών να κατακλύζει τα νοσοκομεία της πόλης και ολόκληρης της Βόρειας Ελλάδας καθημερινά. Είναι επίσης τρομακτικό, δυστυχώς όμως γεγονός, ότι η στάση της κυβέρνησης είναι ακριβώς ίδια: επικοινωνιακή διαχείριση, κατευναστικές δηλώσεις, απουσία κάθε μορφής απόκρισης στις απεγνωσμένες εκκλήσεις γιατρών και νοσηλευτών, με μοναδική ένδειξη επαφής με το χάος θανάτου που κυριαρχεί, την επιστράτευση ιδιωτών γιατρών, η προσφορά των οποίων όμως τίθεται εν αμφιβόλω καθώς η διαχείριση της κατάστασης σε κάποιο νοσοκομειακό ίδρυμα απέχει παρασάγγας από την ιατρική που ασκούν στα ιατρεία τους. Χαρακτηριστικό το σχόλιο στην «Εφ.Συν.» του διευθυντή ΜΕΘ του Νοσοκομείου «Παπανικολάου», Νίκου Καπραβέλου, ότι «η υποστελέχωση στο σύστημα είναι χρόνια, ευπρόσδεκτη κάθε βοήθεια, αν και γιατρός ειδικότητας δεν είναι αρκετό προαπαιτούμενο για να προσφέρει. Επιστράτευση με νόημα και ουσία είναι όταν δημόσιος και ιδιωτικός τομέας γίνονται ένα». Η «ναυαρχίδα» των νοσοκομείων της Θεσσαλονίκης, το «Ιπποκράτειο», έκλεινε χθες το πρωί μία ακόμη δραματική εφημερία με τους λίγους όρθιους γιατρούς να εξετάζουν πάνω από 700 προσερχόμενους, να εισάγουν για νοσηλεία 63 ασθενείς με κορονοϊό και να κρατούν για παρακολούθηση 21 ασθενείς ως ύποπτα κρούσματα. Ολες οι κλίνες ΜΕΘ του νοσοκομείου ήταν γεμάτες, ενώ μεγαλώνει διαρκώς και η λίστα αναμονής με επτά διασωληνωμένους στην ανάνηψη των χειρουργείων. Κλείνοντας η εφημερία του νοσοκομείου, στην πύλη του, ο πρόεδρος της ΠΟΕΔΗΝ Μιχάλης Γιαννάκος «μετέφραζε» τα γενόμενα σε φρίκη: Τις τελευταίες 15 μέρες στο «Ιπποκράτειο» πέθαναν 41 ασθενείς με κορονοϊό και 37 ασθενείς από άλλες παθήσεις, περίπου 30 ασθενείς κοινής νοσηρότητας μεταφέρθηκαν σε ιδιωτικές κλινικές. Συνέχισε καταγράφοντας πως η λίστα αναμονής για ένα κρεβάτι ΜΕΘ έχει ως εξής: έξι ασθενείς αναμένουν στο «ΑΧΕΠΑ», 15 στο «Παπαγεωργίου» σε ΜΑΦ και στεφανιαία μονάδα, επτά στο «Ιπποκράτειο», τρεις στο «Παπανικολάου», από ένας σε Χαλκιδική, Εδεσσα, Κατερίνη και «Αγιο Παύλο» και τρεις στα Γιαννιτσά. Ο κατάλογος θυμάτων αυτής της τραγωδίας έκλεισε χθες με την καταγραφή στην Εδεσσα, όπου τις τελευταίες δέκα μέρες πέθαναν πάνω από 30 άτομα που νοσηλεύονταν με κορονοϊό στις κλινικές (έτσι κι αλλιώς το Νοσοκομείο Εδεσσας δεν έχει πλέον ΜΕΘ και το προσωπικό που έμεινε ύστερα από μια θύελλα παραιτήσεων μεταφέρθηκε στα Γιαννιτσά). Σ άρκασε και με το παραπάνω ο κ. Γιαννάκος: «Η ΜΕΘ τριών κλινών (Εδεσσας) έκλεισε. Είναι πολυτέλεια, κατά τον κ. Σκέρτσο. Νοσηλεύει σε δύο κλινικές 50 ασθενείς με κορονοϊό και ανοίγει και τρίτη. Κάθε κλινική διαθέτει δύο μηχανήματα υψηλής ροής οξυγόνου. Γίνεται επιλογή ασθενών για τη νοσηλεία τους αφού οι ανάγκες είναι πολλαπλάσιες. Διασωληνωμένοι ασθενείς πεθαίνουν. Δεν προλαβαίνουν να διακομισθούν», αφού το νοσοκομείο διαθέτει μόνο τρεις παθολόγους, ενώ δεν υπάρχει πνευμονολόγος. Τα γνωστά δηλαδή που έχει καταγγείλει από καιρό η Ενωση Νοσοκομειακών Ιατρών Πέλλας, αλλά δυστυχώς η κυβέρνηση παρουσιάζει «κώφωση» όταν μιλούν γιατροί όπως ο πρόεδρος της Ενωσης, Χαράλαμπος Αποστολίδης. Τα στοιχεία που δόθηκαν χθες για τα 14 νοσοκομεία της 4ης ΥΠΕ, που καλύπτει Θεσσαλονίκη, μέρος της Κεντρικής Μακεδονίας και την Ανατολική Μακεδονία και Θράκη, απεικονίζουν τη δραματική κατάσταση καθώς όσοι νοσηλεύονται σε ΜΕΘ είναι περισσότεροι από όσους νοσηλεύονται σε απλές κλίνες Covid με μάσκα υψηλής ροής οξυγόνου, ο αριθμός των οποίων όμως αγγίζει τον αριθμό των διασωληνωμένων. Τα 14 ιδρύματα νοσηλεύουν σε απλές κλίνες 566 ασθενείς με Covid (424 ανεμβολίαστοι, 142 εμβολιασμένοι). Σε απλή κλίνη με μάσκα υψηλής ροής οξυγόνου νοσηλεύονται 64 ασθενείς (53 είναι ανεμβολίαστοι, 11 εμβολιασμένοι). Στις ΜΕΘ της 4ης ΥΠΕ νοσηλεύονται 73 ασθενείς (66 είναι ανεμβολίαστοι, 7 εμβολιασμένοι). Τίποτα δεν προοιωνίζεται κάμψη της πανδημίας. Η Θεσσαλονίκη, σύμφωνα με τον ΕΟΔΥ, κατέγραψε νέο αρνητικό ρεκόρ κρουσμάτων που προστίθεται στην άσχημη εικόνα ολόκληρης της Κεντρικής Μακεδονίας. Στη Θεσσαλονίκη καταγράφηκαν 1.345 νέες μολύνσεις (47 περισσότερες από το προηγούμενο μαύρο ρεκόρ) και 807 κρούσματα στην Κ. Μακεδονία (105 στη Χαλκιδική, 155 στην Ημαθία, 165 στην Πέλλα, 84 στο Κιλκίς, 116 στην Πιερία, 182 στις Σέρρες). Μαίνεται και ο «πόλεμος» με τους αντιεμβολιαστές σε όλα τα επίπεδα και πέραν των περιστατικών που έχουν αναφερθεί στα νοσοκομεία. Στην Κεντρική Μακεδονία, σύμφωνα με τα στοιχεία, έχουν καταγραφεί περί τα 40 περιστατικά παιδιών που οι γονείς τους δεν τους επιτρέπουν να πάρουν μέρος στην εκπαιδευτική διαδικασία επειδή αρνούνται τα self tests ή τις μάσκες. «Πόλεμος» μαίνεται και στον χώρο της Εκκλησίας και περιγράφεται στο κείμενο που ανάρτησε χθες ο αρχιμανδρίτης Βαρθολομαίος, ηγούμενος της Μονής Εσφιγμένου στο Αγιον Ορος, με τον χαρακτηριστικό τίτλο «Το ράσο δεν πρέπει να είναι άσυλο». Ο ηγούμενος διαπιστώνει «έλλειψη θάρρους» κυρίως «υπό τον φόβο των αντιδράσεων των βίαιων φανατικών», καταγγέλλει ότι «δυστυχώς, υπάρχει διάχυτη ειδωλοποίηση του ράσου», ενώ βάλλει ευθέως κατά ρασοφόρων «που διαδίδουν ψευδολογίες για την πανδημία, επιζητούν εξουσία και φήμη, απόκτηση ακροατηρίου και πειθήνιους οπαδούς»."
efsyn.gr,https://www.efsyn.gr/kosmos/eyropi/319366_lokntaoyn-me-prostima-stoys-anemboliastoys-stin-aystria,ΕΥΡΩΠΗ,Λοκντάουν με πρόστιμα στους ανεμβολίαστους στην Αυστρία,2021-11-16 06:00, Κορίνα Βασιλοπούλου ,"Ουρά εκατοντάδων ατόμων που περιμένουν να εμβολιαστούν μέσα σε ένα ειδικά διαμορφωμένο λεωφορείο το οποίο έχει επιστρατευτεί γι'αυτό το σκοπό. Η ξαφνική συρροή προκλήθηκε, προφανώς, από τα νέα, επιθετικά μέτρα Στους δρόμους έχουν ξαμοληθεί από χθες οι αστυνομικοί στην Αυστρία για να επιβλέπουν την τήρηση των μέτρων κατά της πανδημίας και να κόβουν πρόστιμα σε ανεμβολίαστους πολίτες που κυκλοφορούν χωρίς συγκεκριμένο λόγο. Ολοι περιμένουν να δουν πώς θα λειτουργήσει -και αν τυχόν θα γίνει αντικείμενο αντιγραφής και από άλλες χώρες- το ιδιότυπο λοκντάουν ειδικά για ανεμβολίαστους, το οποίο τέθηκε σε εφαρμογή από τις πρώτες πρωινές ώρες της Δευτέρας και θα ισχύσει τουλάχιστον ώς τις 24 Νοεμβρίου με ενδεχόμενο παράτασης. Από χθες λοιπόν, ημέρα όπου στην Αυστρία εγκαινιάστηκαν οι εμβολιασμοί και για τα παιδιά 5-11 ετών, όσοι Αυστριακοί ηλικίας 12 ετών και άνω δεν έχουν εμβολιαστεί -δηλαδή περίπου το 35% των 9 εκατομμυρίων κατοίκων- θα μπορούν να βγαίνουν από το σπίτι τους μόνο για να πάνε στη δουλειά τους επιδεικνύοντας αρνητικό τεστ, να αγοράσουν είδη πρώτης ανάγκης, να αθληθούν, να επισκεφθούν γιατρό και φυσικά για να εμβολιαστούν. Οι ανεμβολίαστοι αποκλείονται επίσης από τα καταστήματα λιανικού εμπορίου, ενώ ήδη είχαν αποκλειστεί από τις επιχειρήσεις εστίασης, τα γυμναστήρια και τα κομμωτήρια. Για τους μαθητές ηλικίας 12-15 ετών υπάρχει το λεγόμενο «Πάσο-Νίντζα», πιστοποιητικό εμβολιασμού ή νόσησης και ανάρρωσης. Οσο για τους περίπου 356.000, που έχουν κάνει μόνο τη μία δόση του εμβολίου, θα απαλλάσσονται από τους περιορισμούς με την επίδειξη πρόσφατου μοριακού τεστ. Οι παραβάτες θα τιμωρούνται με πρόστιμα 500 - 1.450 ευρώ. «Μπορεί να συμβεί οπουδήποτε και ανά πάσα στιγμή. Κάθε πολίτης θα πρέπει να αναμένει ότι θα περάσει από έλεγχο», δήλωσε ο υπουργός Εσωτερικών της Αυστρίας Καρλ Νεχάμερ. «Δεν κάναμε αυτό το βήμα ελαφρά τη καρδία, δυστυχώς όμως ήταν απαραίτητο», είπε ο νέος καγκελάριος της Αυστρίας Αλεξάντερ Σάλενμπεργκ αναφερόμενος στη μεγάλη αύξηση κρουσμάτων. Ο μέσος εβδομαδιαίος δείκτης νέων μολύνσεων έχει σκαρφαλώσει στα 815 ανά 100.000 κατοίκους, το οποίο σε συνδυασμό με το σχετικά χαμηλό ποσοστό εμβολιασμού (65%), το οποίο ο Σάλενμπεργκ χαρακτήρισε «ντροπιαστικά χαμηλό», δημιουργεί έντονη ανησυχία για την έξαρση της πανδημίας και τις αντοχές του συστήματος υγείας. Απτόητοι οι αντιεμβολιαστές, οι οποίοι σε μεγάλο βαθμό υποκινούνται από το ακροδεξιό Κόμμα της Ελευθερίας (FPO), έκαναν διαδηλώσεις κατά των νέων μέτρων όλο το Σαββατοκύριακο στη Βιέννη. Από ειρωνεία της τύχης, έγινε γνωστό ότι ο αρχηγός του FPO Xέρμπερτ Κικλ, φανατικός αντιεμβολιαστής και πολέμιος των πάσης φύσεως υγειονομικών διαβατηρίων, νόσησε από κορονοϊό. Κι ενώ ο υπουργός Υγείας της Αυστρίας Βόλφγκανγκ Μουκστάιν άφησε ανοιχτό το ενδεχόμενο ακόμα και για νυχτερινή απαγόρευση κυκλοφορίας που θα αφορά τους πάντες, εμβολιασμένους και μη, αλλά και για περιορισμούς στις εκδηλώσεις, όπου δεν θα υπάρχουν αριθμημένες θέσεις για το κοινό, σημείωσε παράλληλα ότι από τη στιγμή που ανακοινώθηκαν τα νέα μέτρα τετραπλασιάστηκαν τα νέα ραντεβού για εμβολιασμό. Τα όσα συμβαίνουν στην Αυστρία δεν αφήνουν, φυσικά, ανεπηρέαστη τη γειτονική Γερμανία όπου παρατηρείται ανησυχητική έξαρση της πανδημίας. Μπορεί, προς το παρόν, οι Γερμανοί να έβαλαν την Αυστρία στη λίστα με τις κόκκινες χώρες και να επιβάλλουν καραντίνα σε όσους επιστρέφουν από αυτή τη χώρα, σύντομα όμως κι εκεί θα αναγκαστούν να πάρουν δύσκολες αποφάσεις, αν όχι σε ομοσπονδιακό, σίγουρα σε τοπικό επίπεδο. Ηδη στο Βερολίνο από χθες και ώς τουλάχιστον τις 28 Νοεμβρίου οι ανεμβολίαστοι δεν θα μπορούν να πηγαίνουν σε χώρους εστίασης, αθλητικές και καλλιτεχνικές εκδηλώσεις, θέατρα, κινηματογράφους, μουσεία, γυμναστήρια, κομμωτήρια και ινστιτούτα αισθητικής, αλλά και στους ζωολογικούς και βοτανικούς κήπους. Την Πέμπτη, οι πρωθυπουργοί των 16 κρατιδίων θα συνεδριάσουν με τη μεταβατική πλέον καγκελάριο Μέρκελ με αντικείμενο τη λήψη νέων μέτρων. «Καλώ επιτακτικά όποιον δεν έχει ακόμα εμβολιαστεί: Σας παρακαλώ ξανασκεφτείτε το», ήταν η έκκληση της Ανγκελα Μέρκελ σε podcast που ανέβασε. «Τι άλλο πρέπει να συμβεί για να πειστείτε;», είπε ο Γερμανός πρόεδρος Φρανκ-Βάλτερ Σταϊνμάιερ απευθυνόμενος στους ανεμβολίαστους. Δεν φαίνεται πάντως να υπάρχει σύμπνοια ως προς τα μέτρα που θα πρέπει να παρθούν γι’ αυτούς. Η συνεπικεφαλής των Πράσινων στη Βουλή Κάτριν Γκέρινγκ-Εκαρντ παραδέχτηκε χθες ότι τα τρία κόμματα που διαπραγματεύονται για τον σχηματισμό κυβέρνησης δεν συμφωνούν ως προς την υποχρεωτικότητα των εμβολιασμών και τα περιοριστικά μέτρα. Αυτό φάνηκε και το βράδυ της Κυριακής σε πολιτική συζήτηση στο κανάλι της Bild, με εκπροσώπους από το Χριστιανοδημοκρατικό CDU (το οποίο δεν θα συμμετάσχει στην κυβέρνηση), το Σοσιαλδημοκρατικό SPD και το Φιλελεύθερο (FDP). Ο εκπρόσωπος του SPD για θέματα Υγείας και πιθανώς μελλοντικός υπουργός Υγείας, Καρλ Λάουτερμπαχ, τάχθηκε υπέρ της εφαρμογής περιορισμών τύπου Αυστρίας για τους ανεμβολίαστους και ζήτησε την ακύρωση μεγάλων εκδηλώσεων, όπως οι γιορτές του Καρναβαλιού και οι χριστουγεννιάτικες αγορές. Από την πλευρά του CDU, ο υπηρεσιακός προσωπάρχης της καγκελαρίας Χέλγκε Μπράουν συμφώνησε στην ακύρωση των χριστουγεννιάτικων αγορών στις περιοχές με έξαρση της πανδημίας, τονίζοντας ότι «δεν γίνεται να συνεχίζει κανείς την κοινωνική του ζωή υπό αυτές τις συνθήκες», τόνισε. Oμως, ο αντιπρόεδρος του FDP Βόλφγκανγκ Κουμπίκι διαφώνησε τονίζοντας ότι «αν κλειστούν μέσα και οι εμβολιασμένοι, θα στείλουμε το λάθος μήνυμα: ότι ο εμβολιασμός δεν έχει αποτέλεσμα»."
efsyn.gr,https://www.efsyn.gr/politiki/kybernisi/319338_thrasytati-paradohi-tis-kybernisis-gia-ta-fakelomata,ΚΥΒΕΡΝΗΣΗ,Θρασύτατη παραδοχή της κυβέρνησης για τα «φακελώματα»,2021-11-16 06:00, Γιάννης Μπασκάκης ,"Ο κυβερνητικός εκπρόσωπος Γιάννης Οικονόμου Στην πλήρη παραδοχή ότι η ΕΥΠ παρακολουθεί απλούς πολίτες προχώρησε χθες η κυβέρνηση, διά στόματος του κυβερνητικού εκπροσώπου Γιάννη Οικονόμου, ο οποίος όχι μόνο δεν διέψευσε τις σχετικές αποκαλύψεις της «Εφ.Συν.», αλλά τις επιβεβαίωσε τόσο ως προς την ίδια την πρακτική των παρακολουθήσεων όσο και ως προς τις κατηγορίες των πολιτών που παρακολουθούνται. Ειδικότερα, το βασικό θέμα της «Εφ.Συν.» του περασμένου Σαββάτου μιλούσε για παρακολουθήσεις πολιτών που σχετίζονται με το προσφυγικό και με τα δικαιώματα των προσφύγων, καθώς και για παρακολουθήσεις της δραστηριότητας αντιεμβολιαστών. Αυτές τις δύο κατηγορίες ουσιαστικά περιέγραψε και ο κυβερνητικός εκπρόσωπος, απαντώντας τελικά χθες στη σχετική ερώτησή μας, ενώ επί δύο μέρες η κυβέρνηση σιωπούσε. Τι είπε; Αρχικά από τη μία είπε ότι «η Ελλάδα είναι ένα ευρωπαϊκό κράτος δικαίου», αλλά ότι «από την άλλη πλευρά, η ΕΥΠ επιτελεί ένα πολύ σημαντικό, ένα πολύ σπουδαίο έργο-ρόλο». Και υποστήριξε ότι τον επιτελεί «με πολύ μεγάλη επάρκεια [...] σε ό,τι αφορά τις απειλές για την εθνική μας ασφάλεια», τις οποίες προσδιόρισε ως εξής: «Είτε αυτές είναι εσωτερικές απειλές είτε είναι εξωτερικές απειλές είτε είναι το οργανωμένο έγκλημα», θέτοντας με αυτόν τον τρόπο ως πρώτο πεδίο δράσης της ΕΥΠ κάποιον «εσωτερικό εχθρό». Κι έπειτα εξειδίκευσε τις «απειλές» αυτές, λέγοντας ότι «δεν έχουν το περιεχόμενο που είχαμε συνηθίσει παλιά. Εχουν και πιο υβριδικά χαρακτηριστικά, όπως είδαμε στον Εβρο ή όπως βλέπουμε, για παράδειγμα, τώρα, με αφορμή την υγειονομική κρίση, που ορισμένοι προσπαθούν να την αξιοποιήσουν και, δυστυχώς, δημιουργούν καταστάσεις που εγκυμονούν μεγάλες απειλές για την απώλεια ζωής των συμπολιτών μας». Επιβεβαίωσε έτσι και τις δύο προαναφερθείσες κατηγορίες για τις παρακολουθήσεις: προσφυγικό και αντιεμβολιαστές. Με επίκληση, λοιπόν, στον τάχα διαρκή «υβριδικό πόλεμο» που δέχεται η χώρα μας από τον Μάρτιο του 2020, η κυβέρνηση επιχειρεί να επιβάλει μια διαρκή κατάσταση έκτακτης ανάγκης και εξαίρεσης, που πλήττει στον πυρήνα του το δημοκρατικό κράτος δικαίου, ξεκινώντας με τη μη προβλεπόμενη προσωρινή αναστολή της Σύμβασης της Γενεύης και της διαδικασίας ασύλου και προχωρώντας στην de jure και de facto νομιμοποίηση των παράνομων επαναπροωθήσεων, φτάνοντας τώρα στη νομιμοποίηση αθρόων παράνομων παρακολουθήσεων δημοσιογράφων και οργανώσεων που δραστηριοποιούνται στο προσφυγικό. Κατά τα λοιπά, ο κυβερνητικός εκπρόσωπος ζήτησε «η ΕΥΠ, η δουλειά και ο ρόλος της, να μείνει έξω από τη δημόσια πολιτική αντιπαράθεση» και στράφηκε κατά του ΣΥΡΙΖΑ, κατηγορώντας τον ότι δεν έχει «τέτοιου είδους ευαισθησίες» και λέγοντας ότι «δεν πρέπει να εργαλειοποιείται η ΕΥΠ», καθώς και ότι «ο διοικητής της ΕΥΠ είναι απολύτως στη διάθεση του αρχηγού της αξιωματικής αντιπολίτευσης για να τον ενημερώνει και να απαντά σε ερωτήματά του ή σε θέματα που θέλει να μάθει απευθείας από τον ίδιο». «Ο κ. Οικονόμου κυνικά παραδέχθηκε πως η ΕΥΠ με εντολή του κ. Μητσοτάκη παρακολουθεί πολίτες, επιβεβαιώνοντας το ρεπορτάζ της «Εφημερίδας των Συντακτών»», σχολίασε ο τομεάρχης Προστασίας του Πολίτη του ΣΥΡΙΖΑ Χρήστος Σπίρτζης, προσθέτοντας ότι «είχε το θράσος να εγκαλέσει τον ΣΥΡΙΖΑ-Π.Σ. και να μιλήσει για «εργαλειοποίηση της ΕΥΠ» ο εκπρόσωπος του κ. Μητσοτάκη, που αφού έβαλε κάποιον χωρίς τα τυπικά προσόντα για διοικητή της, τώρα τη χρησιμοποιεί για τα σκοτεινά μικροκομματικά και αντιδημοκρατικά του παιχνίδια» και κάνοντας λόγο για «εργαλειοποίηση» της ΕΥΠ «από το επιτελικό κράτος Μητσοτάκη»."
efsyn.gr,https://www.efsyn.gr/politiki/kybernisi/319220_g-oikonomoy-epibebaionei-tis-parakoloythiseis-toy-ftaiei-opos-panta-o,ΚΥΒΕΡΝΗΣΗ,"Γ. Οικονόμου: Επιβεβαιώνει τις παρακολουθήσεις, του φταίει (όπως πάντα) ο ΣΥΡΙΖΑ",2021-11-15 13:22, efsyn.gr ,"Τις αποκαλύψεις της «Εφημερίδας των Συντακτών» για τις παρακολουθήσεις απλών πολιτών από την Εθνική Υπηρεσία Πληροφοριών επιβεβαίωσε εμμέσως σήμερα κατά την ενημέρωση πολιτικών συντακτών ο κυβερνητικός εκπρόσωπος, αφού δεν προχώρησε σε διάψευση του δημοσιεύματός μας για τη συγκέντρωση πληροφοριών σε ό,τι αφορά αντιεμβολιαστές και άτομα που εμπλέκονται στο μεταναστευτικό. Ειδικότερα, δύο μέρες μετά την εκκωφαντική σιωπή του Μαξίμου για το θέμα ο Γιάννης Οικονόμου απάντησε σε ερώτηση του συντάκτη μας, Γιάννη Μπασκάκη, δηλώνοντας πως «η Ελλάδα είναι ένα ευρωπαϊκό κράτος Δικαίου» όμως «από την άλλη πλευρά η ΕΥΠ επιτελεί ένα πολύ σημαντικό, σπουδαίο έργο - ρόλο με πολύ μεγάλη επάρκεια, όπως έχουμε αντιληφθεί πολλές φορές στο παρελθόν σε ό,τι αφορά τις απειλές για την εθνική μας ασφάλεια, τις απειλές για την ασφάλεια των πολιτών, για τον ομαλό κοινωνικό βίο». Σε αυτό το σημείο ο κυβερνητικός εκπρόσωπος έκανε μάλιστα ειδική αναφορά σε απειλές που πλέον έχουν πιο «υβριδικά χαρακτηριστικά» σε σχέση με το παρελθόν, σημειώνοντας τα περιστατικά που είδαμε με τους πρόσφυγες «στον Έβρο ή βλέπουμε με την υγειονομική κρίση που ορισμένοι προσπαθούν να αξιοποιήσουν και δυστυχώς δημιουργούν καταστάσεις που δημιουργούν μεγάλες απειλές για την απώλεια ζωής των συμπολιτών μας». Παράλληλα, ο κ. Οικονόμου επέλεξε να επιτεθεί για ακόμα μία φορά στην αξιωματική αντιπολίτευση, λέγοντας τα εξής: «Θα ήταν καλό -και αυτό ακολουθείται κατά κόρον σε όλα τα ευρωπαϊκά κράτη- η ΕΥΠ, η δουλειά της και ο ρόλος της να μένει έξω από την δημόσια πολιτική αντιπαράθεση -αυτό δεν αφορά προφανώς τη δουλειά των δημοσιογράφων- και αυτή και οι απαξιωτικοί χαρακτηρισμοί, για λόγους προφανείς.  «Με την αξιωματική αντιπολίτευση που διαθέτει η χώρα, τα δείγματα γραφής που έχει δείξει ο ΣΥΡΙΖΑ, δεν περιμέναμε να είχε τέτοιου είδους ευαισθησίες, δεν πρέπει να εργαλειοποιείται η ΕΥΠ και να γίνεται κομμάτι μιας δημόσιας πολιτικής αντιπαράθεσης. Πολύ περισσότερο όταν ο ίδιος ο πρωθυπουργός έχει ξεκαθαρίσει ότι ο διοικητής της ΕΥΠ είναι απολύτως στη διάθεση του αρχηγού της αξιωματικής αντιπολίτευσης για να ενημερώνεται ή να απαντά σε ερωτήματά του ή σε θέματα που θέλει απευθείας από τον ίδιο» πρόσθεσε. Τέλος, ο εκπρόσωπος ανέφερε πως «η ΕΥΠ εποπτεύεται από ανεξάρτητη εισαγγελική αρχή». Ωστόσο, δεν είπε κουβέντα για το προεδρικό διάταγμα, το οποίο ετοιμάζεται, στάλθηκε προ ημερών στο Συμβούλιο της Επικρατείας και το οποίο περιλαμβάνει αλλαγές στη δομή της υπηρεσίας, μεταξύ άλλων και στον τρόπο προσλήψεων νέου προσωπικού με στόχο να παρακαμφθεί το ΑΣΕΠ Όπως γράφει σήμερα η «Εφ.Συν.», «το προσχέδιο αυτό έρχεται να ανατρέψει κάθε πρόνοια που είχαν θεσπίσει οι κυβερνήσεις τόσο του ΠΑΣΟΚ παλαιότερα όσο και του ΣΥΡΙΖΑ-Π.Σ. για τον τρόπο αξιολόγησης του νέου προσωπικού. Ειδικότερα, με το Π.Δ. 1/2017 η κυβέρνηση Τσίπρα στο άρθρο 44 με τίτλο""""Διαδικασία επιλογής – Επιτροπές"" όριζε την «Επιτροπή Ελέγχου""» (...) με την οποία «ελεγχόταν από το ΑΣΕΠ, αποκλείονταν οι ""αμαρτωλές"" περιπτώσεις που χωρίς να πληρούν καν τις τυπικές προϋποθέσεις και τους όρους της προκήρυξης»."
efsyn.gr,https://www.efsyn.gr/politiki/kybernisi/319143_eyp-dyo-imeres-kybernitikis-siopis-gia-tis-apokalypseis-tis-efsyn,ΚΥΒΕΡΝΗΣΗ,ΕΥΠ: Δύο ημέρες κυβερνητικής σιωπής για τις αποκαλύψεις της «Εφ.Συν.»,2021-11-14 21:37, efsyn.gr ,"Δύο 24ωρα έχουν περάσει από το αποκαλυπτικό ρεπορτάζ της «Εφημερίδας των Συντακτών» και στο κυβερνητικό στρατόπεδο επικρατεί... άκρα του τάφου σιωπή, παρά τις σοβαρές αντιδράσεις από την αντιπολίτευση. Η κυβερνητική αφωνία μπορεί να ερμηνευθεί ως πλήρης επιβεβαίωση του ρεπορτάζ και η «Εφ.Συν.» επιστρέφει αύριο, Δευτέρα, στα περίπτερα με νέο, αποκαλυπτικό ρεπορτάζ για την ΕΥΠ και τον πρωθυπουργό. Ο συνάδελφος, Δημήτρης Τερζής, που υπογράφει το σαββατιάτικο ρεπορτάζ «Πολίτες σε καθεστώς παρακολούθησης από την ΕΥΠ» αποκαλύπτει ένα καθεστώς διευρυμένων παρακολουθήσεων πολιτών από την Εθνική Υπηρεσία Πληροφοριών, δημοσιεύοντας μια σειρά από σήμερα που προέρχονταν από τα κεντρικά της υπηρεσίας με αποδέκτες κλιμάκια ανά την επικράτεια.  Η κυβέρνηση φαίνεται πως έκανε την… κρίση ευκαιρία και εν μέσω πανδημίας και για τον λόγο αυτό χρησιμοποιεί την ΕΥΠ για να «φακελώσει» δημοσιογράφους, δικηγόρους, αλλά και ανθρώπους που ασχολούνται με το προσφυγικό, ενώ από τις παρακολουθήσεις φαίνεται πως δεν γλίτωσε ούτε ένα προσφυγόπουλο 12 ετών. Παράλληλα, στο στόχαστρο της ΕΥΠ έχουν μπει και οι αρνητές της πανδημίας με παρακολουθήσεις και «φακέλωμα» των διοργανωτών των διαμαρτυριών. Διατυπώνονται, ακόμη, ερωτήματα για το κατά πόσο μπορεί να ελεγχθεί πραγματικά η ΕΥΠ, αλλά και για το πρόσφατο προσχέδιο προεδρικού διατάγματος «Ποιος μας φυλάει από τους φύλακες;».   Το ερώτημα είναι κατά πόσο μπορεί να ελεγχθεί πραγματικά η ΕΥΠ, από τη στιγμή που η ευθύνη της πλέον ανήκει στον πρωθυπουργό και μόνο. Η ΕΥΠ αντί να δραστηριοποιείται στον κρίσιμο τομέα της προστασίας της εθνικής ασφάλειας, έχει επιδοθεί στο να καλύπτει την ολοένα και αυξανόμενη ανασφάλεια του Κ. Μητσοτάκη. Η αξιωματική αντιπολίτευση απαιτεί άμεσες απαντήσεις από το Μαξίμου, με την Κουμουνδούρου να σχολιάζει ότι ο πρωθυπουργός εκτίθεται ανεπανόρθωτα και να καταγγέλλει ότι «το καθεστώς Μητσοτάκη φαίνεται ότι ακουμπάει το σύνολο της δημόσιας ζωής. ΣΥΡΙΖΑ - Προοδευτική Συμμαχία Από χθες ο κ. Μητσοτάκης κρύβεται και δεν έχει απαντήσει τίποτα για τις αποκαλύψεις της Εφημερίδας των Συντακτών για παρακολουθήσεις πολιτών από την ΕΥΠ. Η αποκάλυψη ότι η ΕΥΠ παρακολουθεί απλούς πολίτες και ενημερώνει για τις κινήσεις τους τον ίδιο τον πρωθυπουργό εκθέτει ανεπανόρθωτα τον κ. Μητσοτάκη.Τώρα καταλαβαίνουμε γιατί είχε τέτοιο άγχος να αλλάξει τον νόμο και να διορίσει ως διοικητή της ΕΥΠ έναν κολλητό του, χωρίς καν πτυχίο. Έβαλε έναν αχυράνθρωπο διοικητή της ΕΥΠ για τις βρώμικες δουλειές. Έβαλε κάποιον που να μην έχει κανέναν ηθικό ενδοιασμό μπροστά στον σεβασμό στοιχειωδών πολιτικών δικαιωμάτων. Κάποιον που να αναγνωρίζει ότι ο Καίσαρας-Μητσοτάκης βρίσκεται πάνω από τους Θεσμούς της Δημοκρατίας. Το καθεστώς Μητσοτάκη φαίνεται ότι ακουμπάει το σύνολο της δημόσιας ζωής: έλεγχος της ενημέρωσης, απευθείας αναθέσεις και προφανώς όξυνση της καταστολής. Μάθαμε ακόμα ότι δημόσιοι υπάλληλοι, δικηγόροι και δημοσιογράφοι έχουν μπει στο στόχαστρο της αδίστακτης παρέας του κ. Μητσοτάκη που κυβερνά τον τόπο. Περιμένουμε άμεσα απαντήσεις στα όσα αποκαλύφθηκαν. Είχε προηγηθεί, το Σάββατο, σκληρή ανακοίνωση από τον αρμόδιο Τομεάρχη του ΣΥΡΙΖΑ-Προοδευτική Συμμαχία, Χρήστο Σπίρτζη, ο ποίος έκανε λόγο για αντιδημοκρατικό κατήφορο του πρωθυπουργού, που «επιστρέφει τη χώρα στις πιο μαύρες σελίδες της σύγχρονης ιστορίας της».  Μεταξύ άλλων, υπογράμμισε ότι «με τις αποκαλύψεις της ΕΦ. ΣΥΝ, κατανοούμε όλοι πλέον το σχέδιο Μητσοτάκη για το επιτελικό κράτος και την υπαγωγή της ΕΥΠ στις αρμοδιότητες του, με τον πρώτο νόμο του» και διαμηνύει: «δεν θα σας επιτρέψουμε να επιστρέψετε την Ελλάδα, στις μαύρες εποχές του φακελώματος και των χαφιέδων». Ο Μητσοτάκης σε φακελώνει και σε παρακολουθεί Οι εφιαλτικές αποκαλύψεις του Δημοσιογράφου Δημήτρη Τερζή, της Εφημερίδας των Συντακτών, αποδεικνύουν ότι το επιτελικό κράτος Μητσοτάκη αποτελεί το σύγχρονο εφιάλτη μιας σκληρής δεξιάς που κυβερνά τον τόπο, δυόμισι χρόνια, με πλήρη απομείωση στοιχειωδών δημοκρατικών κανόνων. Ο αντιδημοκρατικός κατήφορος Μητσοτάκη επιστρέφει τη χώρα στις πιο μαύρες σελίδες της σύγχρονης ιστορίας της χώρας μας, με την πλήρη χειραγώγηση της ΕΥΠ και τη μετατροπή της σε ΚΥΠ, με παρακολουθήσεις πολιτών, ζητώντας το ιδεολογικό τους υπόβαθρο, τα προσωπικά τους στοιχεία και τη δράση τους. Με τις αποκαλύψεις της ΕΦ_ΣΥΝ, κατανοούμε όλοι πλέον το σχέδιο Μητσοτάκη για το επιτελικό κράτος και την υπαγωγή της ΕΥΠ στις αρμοδιότητες του, με τον πρώτο νόμο του. Κατανοούμε ότι το γραφείο του στο Μαξίμου, έχει άμεση γνώση των παρακολουθήσεων πολιτών. Κατανοούμε τον νόμο για την απαγόρευση του Συνταγματικού δικαιώματος του «Συνέρχεσθαι». Κατανοούμε γιατί ιδρύθηκαν τόσες νέες δομές καταστολής, την ίδια στιγμή που κλείνουν αστυνομικά τμήματα και δεν μπορούν να καλυφθεί στοιχειωδώς η ασφάλεια των πολιτών. Κατανοούμε τι εννοούσε ο Υπουργός Προστασίας του Πολίτη, για την ενεργοποίηση των πληροφοριοδοτών της ΕΥΠ κατά την επίσκεψη του Κυριάκου Μητσοτάκη στη ΔΕΘ. Κατανοούμε γιατί πραγματοποιήθηκαν κατ'εξαίρεση προσλήψεις στην ΕΛΑΣ και σχεδιάζεται να γίνουν πρόσθετες κατ'εξαίρεση προσλήψεις στην ΕΥΠ. Κατανοούμε την ανοχή της κυβέρνησης Μητσοτάκη στην ακροδεξιά, στις ακροδεξιές αντιλήψεις και τα ακροδεξιά στελέχη στις Κρατικές δομές, στην ΕΛΑΣ και στην πολιτική πρακτική της κυβέρνησης, με παράδειγμα τη λειτουργία των γραφείων της Χρυσής Αυγής στη Θεσσαλονίκη ως σήμερα. Κατανοούμε πως το φακέλωμα και οι παρακολουθήσεις Μητσοτάκη σε πλήρη συντονισμό με την χειραγώγηση των ΜΜΕ, επιχειρούν σε απόλυτα ΚΥΠΑτζήδικη λειτουργία, των δεκαετιών του '50 και του '60, να χρεώσουν όπως αποδεικνύεται από τα σήματα της ΕΥΠ αλλά και από τις διαρροές και τις «κατευθύνσεις» της προπαγάνδας ότι οι αντιεμβολιαστές και οι εκδηλώσεις τους ανήκουν στον ΣΥΡΙΖΑ. Η απόλυτη αντιδημοκρατική παρακμή της κυβέρνησης Μητσοτάκη, με την καταπάτηση του Συντάγματος, των στοιχειωδών δικαιωμάτων και δημοκρατικών κανόνων φέρνει τη χώρα μας έξω από το δημοκρατικό πλαίσιο των Ευρωπαϊκών χωρών. Είναι πραγματική ντροπή το 2021, μια Ευρωπαϊκή χώρα, μέσω της Εθνικής Υπηρεσίας Πληροφοριών της, να προχωρά, παράνομα και αντισυνταγματικά, σε παρακολουθήσεις , φακέλωμα, καταγραφή των προσωπικών στοιχείων, της δράσης , της ιδεολογικής ταυτότητας δημοσιογράφων, δικηγόρων, δημόσιων λειτουργών, παιδιών, απλών πολιτών, για τη συμμετοχή τους σε διαμαρτυρίες, για τις απόψεις τους ως «υπέρμαχοι των εργασιακών και ανθρώπινων δικαιωμάτων των μεταναστών», για 12χρονο προσφυγόπουλο που δημοσιεύτηκε σκίτσο του στη Le Monde, για δημοσιογράφο και υπάλληλο που ήρθαν σε επαφή με τον 12χρονο... Κύριοι του επιτελικού κράτους Μητσοτάκη,δεν θα σας επιτρέψουμε να επιστρέψετε την Ελλάδα, στις μαύρες εποχές του φακελώματος και των χαφιέδων. Δεν θα σας αφήσουμε να συνεχίσετε. Η συνέχεια στην Δικαιοσύνη, στο Κοινοβούλιο και στους αγώνες του δημοκρατικού λαού μας.  "
efsyn.gr,https://www.efsyn.gr/node/319093,MEDIA,Τα Κυριακάτικα πρωτοσέλιδα των εφημερίδων,, efsyn.gr ,"Στο φύλλο της «Εφημερίδας των Συντακτών - Σαββατοκύριακο» που κυκλοφορεί Πώς η ΕΥΠ παρακολουθεί και απλούς πολίτες  Άκρως επικίνδυνη για τη δημοκρατία η υπό τον πρωθυπουργό Εθνική υπηρεσία πληροφοριών Αποκαλύπτουμε τις εντολές παρακολούθησης: στο στόχαστρο μπαίνουν από ανήλικα προσφυγόπουλα, δημοσιογράφοι και δικηγόροι έως δημόσιοι υπάλληλοι και αντιεμβολιαστές Οι απαντήσεις στις οποίες φαίνεται η πλήρης καταγραφή των προσωπικών δεδομένων και του ιδεολογικού υπόβαθρου των πολιτών Επιστρέφουν οι μαύρες εποχές της ΚΥΠ. Στο στόχαστρο και ο δημόσιος τομέας Το περιβόητο ΚΕΤΥΑΚ και οι εκτός ελέγχου νομιμότητας δραστηριότητές του"
efsyn.gr,https://www.efsyn.gr/kosmos/eyropi/319075_antiemboliastes-kai-epikrites-toy-prasinoy-pasoy-diadilosan-sto-milano,ΕΥΡΩΠΗ,Aντιεμβολιαστές και επικριτές του «πράσινου πάσου» διαδήλωσαν στο Μιλάνο,2021-11-13 23:01, efsyn.gr ,"Από τη συγκέντρωση αντιεμβολιαστών στην πλατεία Ντουόμο στο Μιλάνο Παρά την απαγόρευση των κινητοποιήσεων από το ιταλικό υπουργείο Εσωτερικών, αντιεμβολιαστές και επικριτές του «πράσινου πάσου εμβολιασμένου» πραγματοποίησαν πορεία και συγκέντρωση στην κεντρική πλατεία του Μιλάνου, Πιάτσα Ντουόμο. Η Ιταλίδα υπουργός Εσωτερικών Λουτσιάνα Λαμορτζέζε αποφάσισε να απαγορεύσει τις κινητοποιήσεις σε όλα τα κεντρικά σημεία των πόλεων, τις πορείες, όπως και κάθε είδους διαδήλωση κοντά σε γραφεία κομμάτων, συνδικάτων, στη Βουλή, στη Γερουσία και στα διάφορα υπουργεία. Αιτία, και το γεγονός ότι το προηγούμενο διάστημα, ακροδεξιοί και φασίστες είχαν επιτεθεί στα γραφεία συνδικαλιστικών οργανώσεων. Αν και οι αστυνομικοί προσπάθησαν να κλείσουν τις οδούς που οδηγούν στην πλατεία του Μιλάνου, οι διαδηλωτές κατόρθωσαν να τους αποφύγουν, καθώς μπερδεύτηκαν μέσα στο πλήθος που είχε βγει για την καθιερωμένη, σαββατιάτικη βόλτα. Έτσι, μέσω μικρών παρόδων έφτασαν στην πλατεία Ντουόμο, όπου μεταξύ των ομιλήτων ήταν και ο γιος του δολοφονημένου Ρόμπερτ Κένεντι. Σημειώθηκαν μικροεπεισόδια με την αστυνομία, ωστόσο δεν υπήρξαν τραυματισμοί. Κινητοποίηση των αντιμεβολιαστών έγινε και στη Ρώμη, όπου οι αμφισβητίες του «πράσινου πάσου» προχώρησαν σε καθιστική διαμαρτυρία, που δεν απαγορεύεται, φωνάζοντας το σύνθημα: «Είμαστε ο λαός της κάθε ιταλικής πλατείας». Η Ιταλίδα υπουργός Εσωτερικών Λουτσιάνα Λαμορτζέζε αποφάσισε να απαγορεύσει τις κινητοποιήσεις αυτές σε όλα τα κεντρικά σημεία των πόλεων, τις πορείες, όπως και κάθε είδους διαδήλωση κοντά σε γραφεία κομμάτων, συνδικάτων, στη Βουλή, στη Γερουσία και στα διάφορα υπουργεία."
efsyn.gr,https://www.efsyn.gr/politiki/antipoliteysi/319010_katapeltis-meta-tin-apokalypsi-tis-efsyn-o-spirtzis,ΑΝΤΙΠΟΛΙΤΕΥΣΗ,Καταπέλτης μετά την αποκάλυψη της «Εφ.Συν.» ο Σπίρτζης,2021-11-13 14:35, efsyn.gr ,"Η αποκάλυψη της «Εφ.Συν.-Σαββατοκύριακο» για τις εντολές παρακολούθησης από την υπό τον πρωθυπουργό Εθνική υπηρεσία πληροφοριών ξεσηκώνει θύελλα αντιδράσεων με τον Tομεάρχη Προστασίας του Πολίτη του ΣΥΡΙΖΑ-Προοδευτική Συμμαχία, Χρήστο Σπίρτζη, να σχολιάζει πως «ο αντιδημοκρατικός κατήφορος Μητσοτάκη επιστρέφει τη χώρα στις πιο μαύρες σελίδες της σύγχρονης ιστορίας της χώρας μας».  Σε ανακοίνωσή του, υπό τον τίτλο «Ο Μητσοτάκης σε φακελώνει και σε παρακολουθεί», ο τομεάρχης του ΣΥΡΙΖΑ-ΠΣ εξηγεί μία προς μία αποφάσεις και δηλώσεις που σχετίζονται με τη λειτουργία της ΕΥΠ και το πώς αυτές προφανώς συνδέονται με όσα αποκαλύπτει σήμερα η «Εφ.Συν.». Ο Χρ. Σπίρτζης τονίζει, μεταξύ άλλων, ότι «με τις αποκαλύψεις της ΕΦ. ΣΥΝ, κατανοούμε όλοι πλέον το σχέδιο Μητσοτάκη για το επιτελικό κράτος και την υπαγωγή της ΕΥΠ στις αρμοδιότητες του, με τον πρώτο νόμο του» και διαμηνύει: «δεν θα σας επιτρέψουμε να επιστρέψετε την Ελλάδα, στις μαύρες εποχές του φακελώματος και των χαφιέδων». Ολόκληρη η δήλωση του Χρ. Σπίρτζη Οι εφιαλτικές αποκαλύψεις του Δημοσιογράφου Δημήτρη Τερζή, της Εφημερίδας των Συντακτών, αποδεικνύουν ότι το επιτελικό κράτος Μητσοτάκη αποτελεί το σύγχρονο εφιάλτη μιας σκληρής δεξιάς που κυβερνά τον τόπο, δυόμισι χρόνια, με πλήρη απομείωση στοιχειωδών δημοκρατικών κανόνων. Ο αντιδημοκρατικός κατήφορος Μητσοτάκη επιστρέφει τη χώρα στις πιο μαύρες σελίδες της σύγχρονης ιστορίας της χώρας μας, με την πλήρη χειραγώγηση της ΕΥΠ και τη μετατροπή της σε ΚΥΠ, με παρακολουθήσεις πολιτών, ζητώντας το ιδεολογικό τους υπόβαθρο, τα προσωπικά τους στοιχεία και τη δράση τους. Με τις αποκαλύψεις της ΕΦ_ΣΥΝ, κατανοούμε όλοι πλέον το σχέδιο Μητσοτάκη για το επιτελικό κράτος και την υπαγωγή της ΕΥΠ στις αρμοδιότητες του, με τον πρώτο νόμο του. Κατανοούμε ότι το γραφείο του στο Μαξίμου, έχει άμεση γνώση των παρακολουθήσεων πολιτών. Κατανοούμε τον νόμο για την απαγόρευση του Συνταγματικού δικαιώματος του «Συνέρχεσθαι». Κατανοούμε γιατί ιδρύθηκαν τόσες νέες δομές καταστολής, την ίδια στιγμή που κλείνουν αστυνομικά τμήματα και δεν μπορούν να καλυφθεί στοιχειωδώς η ασφάλεια των πολιτών. Κατανοούμε τι εννοούσε ο Υπουργός Προστασίας του Πολίτη, για την ενεργοποίηση των πληροφοριοδοτών της ΕΥΠ κατά την επίσκεψη του Κυριάκου Μητσοτάκη στη ΔΕΘ. Κατανοούμε γιατί πραγματοποιήθηκαν κατ'εξαίρεση προσλήψεις στην ΕΛΑΣ και σχεδιάζεται να γίνουν πρόσθετες κατ'εξαίρεση προσλήψεις στην ΕΥΠ. Κατανοούμε την ανοχή της κυβέρνησης Μητσοτάκη στην ακροδεξιά, στις ακροδεξιές αντιλήψεις και τα ακροδεξιά στελέχη στις Κρατικές δομές, στην ΕΛΑΣ και στην πολιτική πρακτική της κυβέρνησης, με παράδειγμα τη λειτουργία των γραφείων της Χρυσής Αυγής στη Θεσσαλονίκη ως σήμερα. Κατανοούμε πως το φακέλωμα και οι παρακολουθήσεις Μητσοτάκη σε πλήρη συντονισμό με την χειραγώγηση των ΜΜΕ, επιχειρούν σε απόλυτα ΚΥΠΑτζήδικη λειτουργία, των δεκαετιών του '50 και του '60, να χρεώσουν όπως αποδεικνύεται από τα σήματα της ΕΥΠ αλλά και από τις διαρροές και τις «κατευθύνσεις» της προπαγάνδας ότι οι αντιεμβολιαστές και οι εκδηλώσεις τους ανήκουν στον ΣΥΡΙΖΑ. Η απόλυτη αντιδημοκρατική παρακμή της κυβέρνησης Μητσοτάκη, με την καταπάτηση του Συντάγματος, των στοιχειωδών δικαιωμάτων και δημοκρατικών κανόνων φέρνει τη χώρα μας έξω από το δημοκρατικό πλαίσιο των Ευρωπαϊκών χωρών. Είναι πραγματική ντροπή το 2021, μια Ευρωπαϊκή χώρα, μέσω της Εθνικής Υπηρεσίας Πληροφοριών της, να προχωρά, παράνομα και αντισυνταγματικά, σε παρακολουθήσεις , φακέλωμα, καταγραφή των προσωπικών στοιχείων, της δράσης , της ιδεολογικής ταυτότητας δημοσιογράφων, δικηγόρων, δημόσιων λειτουργών, παιδιών, απλών πολιτών, για τη συμμετοχή τους σε διαμαρτυρίες, για τις απόψεις τους ως «υπέρμαχοι των εργασιακών και ανθρώπινων δικαιωμάτων των μεταναστών», για 12χρονο προσφυγόπουλο που δημοσιεύτηκε σκίτσο του στη Le Monde, για δημοσιογράφο και υπάλληλο που ήρθαν σε επαφή με τον 12χρονο... Κύριοι του επιτελικού κράτους Μητσοτάκη,δεν θα σας επιτρέψουμε να επιστρέψετε την Ελλάδα, στις μαύρες εποχές του φακελώματος και των χαφιέδων. Δεν θα σας αφήσουμε να συνεχίσετε. Η συνέχεια στην Δικαιοσύνη, στο Κοινοβούλιο και στους αγώνες του δημοκρατικού λαού μας. Πώς η ΕΥΠ παρακολουθεί και απλούς πολίτες  Αποκαλύπτουμε τις εντολές παρακολούθησης: στο στόχαστρο μπαίνουν από ανήλικα προσφυγόπουλα, δημοσιογράφοι και δικηγόροι έως δημόσιοι υπάλληλοι και αντιεμβολιαστές"
efsyn.gr,https://www.efsyn.gr/politiki/i-apopsi-tis-efsyn/318951_me-entoli-toy-prothypoyrgoy,Η ΑΠΟΨΗ ΤΗΣ «ΕΦ.ΣΥΝ.»,Με εντολή του πρωθυπουργού,2021-11-13 09:22, ΕΦ.ΣΥΝ. ,"Πριν από 27 μήνες, στο φύλλο της 2-8-2019, με τίτλο «Εύλογες ανησυχίες για την ΕΥΠ», γράφαμε στο κύριο άρθρο της εφημερίδας για την επιλογή του πρωθυπουργού να τοποθετήσει με το «έτσι θέλω» τον Παν. Κοντολέοντα επικεφαλής της ΕΥΠ: «Οι καλά γνωρίζοντες λένε πως πρόκειται για επιλογή που βλέπει “προς τα μέσα και όχι έξω από τα σύνορα της χώρας”. Αρα, για μια επιλογή ενταγμένη στο δόγμα “νόμος και τάξη”. Επιστροφή επομένως της ΕΥΠ στο κυνήγι του “εσωτερικού εχθρού”; Ο χρόνος θα δείξει, αλλά οι ανησυχίες είναι εύλογες». Ο χρόνος έδειξε. Και το σημερινό βασικό θέμα της εφημερίδας αποτελεί τη μέγιστη απόδειξη. Η ΕΥΠ επέστρεψε στις μαύρες εποχές της ΚΥΠ και στο κυνήγι του εσωτερικού εχθρού, όποιος και αν χαρακτηρίζεται έτσι κάθε φορά. Ενα ευρύ φάσμα πολιτών παρακολουθούνται για δραστηριότητες που δεν αρέσουν στην κυβέρνηση: ακτιβιστές για το προσφυγικό ζήτημα, γιατροί και δικηγόροι, δημοσιογράφοι που θέλουν να κάνουν τη δουλειά τους, αντιεμβολιαστές, ακόμη και 12χρονα προσφυγόπουλα επειδή απέκτησαν δημοσιότητα στον ξένο Τύπο. Ταυτόχρονα διευρύνεται ο ανεξέλεγκτος αυτός μηχανισμός παρακολούθησης της ζωής και της δράσης των πάντων με θεσμοθέτηση αδιαφανών διαδικασιών. Τα πάντα κινούνται εκτός ελέγχου νομιμότητας. Ολα όμως βρίσκονται υπό τον έλεγχο του πρωθυπουργού που δίνει τις εντολές στον υφιστάμενό του διοικητή της υπηρεσίας, εγκρίνει ενδεχομένως τις εισηγήσεις του και λαμβάνει ενημέρωση για τα αποτελέσματα της δράσης αυτού του παράνομου δικτύου. Ορισμένοι εκτιμούν ότι ο Κυρ. Μητσοτάκης έστησε όλο αυτό το παρακράτος επειδή είναι φύσει ανασφαλής. Η πραγματικότητα όμως λέει κάτι διαφορετικό. Ο πρωθυπουργός έχει μια αυταρχική αντίληψη για το κράτος και τη λειτουργία του. Διακατέχεται από λειψή δημοκρατική παιδεία και από μια συσταλτική αντίληψη της δημοκρατίας. Στο πλαίσιο αυτό, έχει αποδείξει έμπρακτα πως δεν έχει τον παραμικρό ενδοιασμό να περιστείλει λαϊκές ελευθερίες και δικαιώματα για να εφαρμόσει αυτό που έχει στο μυαλό του ως κρατική λειτουργία (πανεπιστημιακό άσυλο, έλεγχο συγκεντρώσεων, αστυνομική αυθαιρεσία και αυταρχισμός κοκ). Κατά συνέπεια εκεί εντάσσεται και ο νέος ρόλος της ΕΥΠ. Με δική του επιλογή γίνονται όσα αποκαλύπτουμε σήμερα και όσα ενδεχομένως δεν έχουν ακόμη αποκαλυφθεί. Ο «μεγάλος αδελφός» είναι ο σημερινός ένοικος του Μαξίμου."
efsyn.gr,https://www.efsyn.gr/tehnes/media/318919_pos-i-eyp-parakoloythei-kai-aploys-polites,MEDIA,Πώς η ΕΥΠ παρακολουθεί και απλούς πολίτες ,2021-11-13 08:53, ΕΦ.ΣΥΝ. ,"Διαβάστε στο φύλλο της «Εφημερίδας των Συντακτών - Σαββατοκύριακο» που κυκλοφορεί σήμερα, Σάββατο 13 Νοεμβρίου και μένει στα περίπτερα και την Κυριακή 14 Νοεμβρίου του 2021. ►Αποκάλυψη  Πώς η ΕΥΠ παρακολουθεί και απλούς πολίτες  Άκρως επικίνδυνη για τη δημοκρατία η υπό τον πρωθυπουργό Εθνική υπηρεσία πληροφοριών Συνεντεύξεις ►Δημήτρης Κουτσούμπας (γ.γ. της Κ.Ε. του ΚΚΕ)«Το ΚΚΕ δεν θα γίνει ""αριστερός μαϊντανός"" σε μια αντιλαϊκή στρατηγική» ►Παύλος Χρηστίδης (υποψήφιος πρόεδρος ΚΙΝ.ΑΛΛ.) «Πρέπει να γίνουμε Κίνημα ξανά» ►Ελένη Ιασωνίδου Η γιατρός που ιδρύει τον πρώτο σύλλογο long covid ασθενών στην Ελλάδα ►Ιωάννης Λιανός (πρόεδρος Επιτροπής Ανταγωνισμού)«Για την ακρίβεια δεν φταίνε μόνο εξωγενείς παράγοντες, υπάρχουν ενδείξεις καρτέλ στις αγορές» Κύπρος►Αποστολή της «Εφημερίδας των Συντακτών»Η βαθιά μελαγχολία των Βαρωσίων Προδημοσίευση ►Το νέο βιβλίο του Ευκλείδη Τσακαλώτου «Πολιτικό ημερολόγιο και άλλα κείμενα» Infowar►DuneΟριενταλισμός και συμπάθεια ►Ξεκινά η εξεταστική για τα 42 εκατ. ευρώ σε ΜΜΕ και για δημοσκοπήσεις «κατά παραγγελία» ►Διεθνής Αμνηστία Περιστολή των διαδηλώσεων και αστυνομική βία πλήττουν το πολίτευμα Με την έκδοση των 3,90 ευρώ, μια μοναδική προσφορά. Πρόκειται για το βιβλίο του Βασίλη Βασιλικού «Στέλιος Καζαντζίδης 1931-2001». Στον πρώτο τόμο ο συγγραφέας παρουσιάζει τον μεγάλο λαϊκό τραγουδιστή, φίλο και κουμπάρο του, μέσα από προσωπικά τους βιώματα και αναλύει τα τραγούδια του, τη φιλοσοφία και τη στάση του απέναντι στη ζωή και τους ανθρώπους."
efsyn.gr,https://www.efsyn.gr/ellada/dikaiosyni/318555_prokatarktiki-meta-tin-kataggelia-agioreiti-arhimandriti-gia-toys-arnites,ΔΙΚΑΙΟΣΥΝΗ,Προκαταρκτική μετά την καταγγελία αγιορείτη αρχιμανδρίτη για τους αρνητές του Άθω,2021-11-10 16:15, efsyn.gr ,"Εισαγγελική παρέμβαση προκάλεσαν δηλώσεις του αρχιμανδρίτη Βαρθολομαίου, καθηγούμενου της Ιεράς Μονής Εσφιγμένου του Αγίου Όρους, περί αντιεμβολιαστών ρασοφόρων του Άθω που αρνούνται να κάνουν το εμβόλιο κατά του νέου κορονοϊού και επιπλέον επηρεάζουν με την ακραία ρητορική τους πιστούς που έχουν υπό την πνευματική τους σκέπη για να μην το κάνουν. Ο προϊστάμενος της Εισαγγελίας Πρωτοδικών Θεσσαλονίκης έδωσε εντολή να διενεργηθεί προκαταρκτική έρευνα στο πλαίσιο της οποίας θα κληθεί ο καθηγούμενος (της νέας, νόμιμης αδελφότητας Εσφιγμένου) να καταθέσει, κατονομάζοντας αυτούς στους οποίους αναφέρεται, ώστε να διαπιστωθεί εάν τελούν το αδίκημα της διασποράς ψευδών ειδήσεων. Μιλώντας στο Πρώτο Πρόγραμμα του ραδιοφώνου της ΕΡΤ, ο αρχιμανδρίτης Βαρθολομαίος ζήτησε την παρέμβαση της Δικαιοσύνης για τους αντιεμβολιαστές και τόνισε πως «όταν μυρίζει θάνατος γύρω μας, όχι μόνο στο Άγιο Όρος αλλά και σε όλο τον κόσμο, δεν μπορεί κανείς να κωφεύει», καθώς σύμφωνα με τα επίσημα στοιχεία, τις τελευταίες 10 ημέρες έχουν χάσει τη ζωή τους στο Άγιο Όρος δυο μοναχοί και άλλοι πέντε νοσηλεύονται σε νοσοκομεία της Θεσσαλονίκης, ενώ μόνο το 40% από τους καλόγερους της μοναστικής πολιτείας έχει εμβολιαστεί. Μάλιστα, ο ένας από τους μοναχούς που έφυγαν από τη ζωή, ήθελε να εμβολιαστεί, αλλά δεν τον άφηνε ο γέροντάς του. «Ζητάμε Δικαιοσύνη και κάθαρση. Το ζητάμε και το φωνάζουμε χρόνια. Συνειδητά ψεύδονται και το γνωρίζουν. Τώρα βρήκαν αντικείμενο την πανδημία. Οι συγκεκριμένοι άνθρωποι, οι φανατικοί, σε κάθε φάση της ιστορίας βρίσκουν αντικείμενο. Για παράδειγμα, θυμάμαι στο παρελθόν με τον ΑΜΚΑ και έκαναν ολόκληρα συλλαλητήρια να μην πάρουμε αυτό τον αριθμό», επεσήμανε ο κ. Βαρθολομαίας, λέγοντας ότι το κάνουν γιατί θέλουν να αποκτήσουν ακροατήριο. «Έχουν υπαρξιακό πρόβλημα, είναι κυριευμένοι από άκρατο εγωϊσμό, θέλουν “αυτοί να είναι”. Να έχουν έναν ηγέτη και από εκεί και πέρα να επιβάλλουν την άποψή τους με τη βία», σημειώνοντας πως «έχουμε συζητήσει επανειλημμένως με τη διοίκηση του Αγίου Όρους, το θέμα της εμπλοκής της Δικαιοσύνης». «Χωρίς λόγια», ήταν η αντίδραση του, σε ερώτηση για το πώς απαντούν στα σχετικά αιτήματα οι υπεύθυνοι του Αγίου Όρους. Ο κ. Βαρθολομαίος υπογράμμισε ότι ένα καθαρά ιατρικό θέμα έχει μετατραπεί, πλέον, σε πνευματικό, ενώ δεν μπορεί να λογίζεται ως τέτοιο ζήτημα. Κατήγγειλε ότι «συνειδητά κάποιοι καλόγεροι λένε ψέματα, χρησιμοποιώντας το όνομα του Αγιορείτη ή ακόμη και του Εσφιγμενίτου, άνθρωποι οι οποίοι είναι εκτός εκκλησίας, είναι σχισματικοί. Το μοναστήρι το δικό μας τελεί υπό κατάληψη. Και οι άνθρωποι αυτοί οι παράνομοι που ζουν μέσα, ενώ έχουν καταδικαστεί για την παραμονή τους μέσα στο χώρο της Μονής μας, παρόλα αυτά δρουν ανεξέλεγκτα βγαίνουν έξω. Τους έχουμε δει να πρωτοστατούν στα αντιεμβολιαστικά συλλαλητήρια, να χρησιμοποιούν το όνομα το δικό μας της Μονής Εσφιγμένου». Παραδέχθηκε ότι «δυστυχώς υπάρχουν – όχι πολλοί, αλλά – αρκετοί φανατικοί» μέσα στην εκκλησία και στο Άγιο Όρος, οι οποίοι «κλείνουν τα μάτια, τα αυτιά και τη μύτη τους», για να μη βλέπουν και να μην ακούν τίποτα άλλο «πέρα από τη δική τους άποψη, τον δικό τους τον λόγο, τον οποίο θέλει να τον επιβάλουν με τη βία». «Καθοδηγούν τον κόσμο στην κατεύθυνση του φανατισμού και της μισαλλοδοξίας. Χαρακτηριστικά του φανατικού είναι το μίσος και η εκδίκηση. Δεν ανέχονται κάποιον να πει την γνώμη του, αν ακουστεί διαφορετική γνώμη πέφτουν πάνω του να τον “φάνε”. Εμένα με κατηγορούν ότι είμαι εγκάθετος του Πατριάρχη και της κυβέρνησης επειδή μιλάω για αυτά τα θέματα», υπογράμμισε. Ο ίδιος ανέφερε ότι έχει εμβολιαστεί και με την τρίτη δόση, και μάλιστα έτυχε να είναι ο πρώτος μοναχός που κάλεσαν στο Άγιο Όρος να εμβολιαστεί. «Καλώ και τους πιστούς μέσα από τη δική μου πράξη και το δικό μου παράδειγμα, απαγορεύεται ο πνευματικός να χρησιμοποιεί την ιδιότητά του και να επιβάλλεται στους πιστούς που του έχει εμπιστευθεί ο Θεός. Κινούμαι με απλή λογική, προσπαθώ να τους πείσω να σκεφτούν λογικά για το συμφέρον τους. Δεν βγαίνω να κάνω κήρυγμα περί εμβολίου, γιατί δεν είμαι γιατρός εγώ. Είμαι ένας πνευματικός άνθρωπος και επειδή βλέπω τους ανθρώπους μας να υποφέρουν και να φοβούνται, προσπαθώ να τους εμψυχώσω», δήλωσε. Ο καθηγούμενος της Μονής Εσφιγμένου έκανε λόγο για μεγάλη διαφορά των εμβολιασμένων με τους ανεμβολίαστους. Όπως είπε νόσησαν πάρα πολλοί μοναχοί και στα προηγούμενα κύματα της πανδημίας, αλλά υπάρχουν και άλλοι που δεν έχουν νοσήσει και έρχονται σε επαφή με κόσμο."
efsyn.gr,https://www.efsyn.gr/stiles/ano-kato/317971_o-koyreas-o-arthrografos-kai-epimythio,ΑΝΩ ΚΑΤΩ,"Ο κουρέας, ο αρθρογράφος και το επιμύθιο",2021-11-06 16:00, Ναταλί Χατζηαντωνίου ,"Πολλές ιστοσελίδες έσπευσαν αυτές τις μέρες να αναδημοσιεύσουν την «αποκάλυψη» αρθρογράφου των «Νέων» για το τι απέγινε ο άντρας που ως νεαρός μαθητής τον Οκτώβριο του 2011 είχε μουντζώσει τους επισήμους. Διατυπωμένο με υπόγεια ειρωνεία, διαβάσαμε λοιπόν ότι ο Α.Μ. (το όνομα του οποίου αναφερόταν φάτσα-κάρτα) «πήγε στον στρατό και εκεί απέκτησε μια δεξιότητα που του χρησίμευσε στη ζωή: έμαθε να κουρεύει». Κι ακόμα ότι σήμερα είναι ομοφοβικός, φανατικός «διώκτης» της Συμφωνίας των Πρεσπών, αντιεμβολιαστής και ότι «ανεβάζει βιντεάκια της Ελληνικής Λύσης του Βελόπουλου κατά των μεταναστών και προσφύγων». Παρατήρηση πρώτη: Ολοι, συμπεριλαμβανομένων και ακραίων, με τους οποίους διαφωνούμε κάθετα ιδεολογικά, έχουν δικαίωμα στη μη δημοσιοποίηση των προσωπικών δεδομένων τους και, εφόσον δεν έχουν παρανομήσει ή δεν είναι δημόσια πρόσωπα, εκτεθειμένα εκουσίως, να μη σχολιάζονται δημοσίως για επιλογές και ιδέες τους. Διαφορετικά, αρχίζουμε και μοιάζουμε στο κατά Χατζιδάκι «πρόσωπο του τέρατος». Παρατήρηση δεύτερη: Ο στόχος του αρθρογράφου ήταν κυρίως η σύνδεση του τότε μαθητή με τους «αγανακτισμένους» και η δηλητηριώδης ειρωνεία προς όσους είχαν υπερασπιστεί την εφηβική αντίδραση (κυρίως η «Ελευθεροτυπία», με την οποία έχει αποκτήσει εμμονή ο συγκεκριμένος). Εξ ου και η κατάληξη: «Από την Αγανάκτηση στους αντιεμβολιαστές (...) ο νεαρός έχει διαγράψει μια συνεπή πορεία (…) Ετοιμος δηλαδή να πέσει στα χέρια του επόμενου λαϊκιστικού κύματος»... Υπάρχουν εκατοντάδες άνθρωποι βέβαια οι οποίοι στην εφηβεία τους αντέδρασαν σ' ένα σύστημα και δεν έγιναν παράδειγμα προς αποφυγήν. Αλλά, η περίπτωση του Α.Μ. ήταν η ιδανική για να περάσει το μήνυμα πως η όποια ανυπακοή οδηγεί σε επικίνδυνες ατραπούς. Ομως το πιο επικίνδυνο ήταν το ίδιο το άρθρο που δημοσιοποιούσε δεδομένα, αντιμετώπιζε οριζόντια όλες τις περιπτώσεις, αμαύρωνε όσους κατανοούν την εφηβική αντίδραση κι έστελνε το μήνυμα: Αν αντιδράς στο σύστημα, θα καταλήξεις ακροδεξιός κουρέας. Να όμως που υπάρχει απάντηση: Αν πάλι δεν αντιδράς, μπορεί να καταλήξεις τέτοιου είδους αρθρογράφος."
efsyn.gr,https://www.efsyn.gr/politiki/317784_pos-eftase-i-ierarhia-na-eylogisei-ton-emboliasmo,ΠΟΛΙΤΙΚΗ,Πώς έφτασε η Ιεραρχία να «ευλογήσει» τον εμβολιασμό,2021-11-05 11:53, Ντίνα Δασκαλοπούλου ,"Από τον εμβολιασμό του Μητροπολίτη Ναυπάκτου Ιερόθεου στο νοσοκομείο Ευαγγελισμός Χρειάστηκαν χιλιάδες θύματα από το χριστεπώνυμο πλήρωμα, χρειάστηκε να νοσήσουν ο προκαθήμενος της Εκκλησίας και αρχιερείς, χρειάστηκε να ασκηθεί τεράστια κοινωνική πίεση ώστε το καλοκαίρι επιτέλους η Ιερά Σύνοδος να τοποθετηθεί δημόσια υπέρ του εμβολίου. Ωστόσο την Τετάρτη ακόμα και αυτός ο βαθιά γραφειοκρατικός και συντηρητικός μηχανισμός της εκκλησιαστικής ιεραρχίας αποδείχθηκε ότι διαθέτει καλύτερα αντανακλαστικά από την κυβέρνηση. Την ώρα που ο ίδιος ο πρωθυπουργός κάνει κρεσέντο υποκρισίας και λαϊκισμού, η εκκλησιαστική ηγεσία «προτρέπει πατρικώς» τους μη εμβολιασμένους να ελέγχονται με δική τους πρωτοβουλία ώστε να αποτραπεί ο κίνδυνος διασποράς του κορονοϊού στους ναούς. Ο αντίκτυπος της απόφασης της Ιεράς Συνόδου είναι πολύ μεγάλος σε μια χώρα όπου η Εκκλησία έχει ισχυρή επιρροή και που ένα μεγάλο ποσοστό των ανεμβολίαστων είναι σκληροπυρηνικοί ορθόδοξοι - έγινε δε ιδιαίτερα αισθητός στα μέσα κοινωνικής δικτύωσης, αφού η κίνηση αυτή της Ιεραρχίας έρχεται σε πλήρη αντίθεση με την τακτική Μητσοτάκη για αλίευση ψήφων στα θολά νερά του θρησκευτικού παραλογισμού. Πώς όμως φτάσαμε σε αυτή την απόφαση που ταράζει την πολιτική σκηνή; Μόλις έναν χρόνο πριν, η Εκκλησία θρηνούσε την εκδημία του μητροπολίτη Λαγκαδά από κορονοϊό, ο ίδιος ο αρχιεπίσκοπος νοσηλευόταν και μια σειρά μητροπολιτών είχαν ήδη χτυπηθεί από τη νόσο. Φάνταζε άγρια τραγική ειρωνεία, αφού η Εκκλησία από την πρώτη στιγμή που χτύπησε η πανδημία και την Ελλάδα βρέθηκε στο επίκεντρο της δημόσιας συζήτησης, μια και ήταν ένα από τα σοβαρότερα θέματα το τι θα πράξουν κάθε φορά οι πιστοί, αν θα είναι ανοιχτοί ή όχι οι χώροι λατρείας, πώς θα οργανωθεί η θεία κοινωνία, τι θα γίνει με μια σειρά από μαζικές θρησκευτικές τελετές. Οι ιεράρχες εμφανίζονταν με δύο γραμμές, κάποιοι έκαναν «άγιο» αντάρτικο κατά της επιστήμης, άλλοι πάλι πήραν θέση υπέρ του ορθολογισμού. Μια τέτοια διάσπαση -που από τους φανατικούς πήρε διαστάσεις ακόμα και υπαρξιακής κρίσης, αφού ισχυρίζονταν ότι... βάλλεται η ίδια η Ορθοδοξία- είναι αναμενόμενη από ένα σώμα που αποτελείται από μητροπολίτες με εντελώς διαφορετικό μορφωτικό και κοινωνικό υπόβαθρο, πολλώ δε μάλλον όταν κλήθηκαν να αντιμετωπίσουν μια πρωτόφαντη υγειονομική κρίση. Ετσι λοιπόν είναι σημαντική η προτροπή της Ιεραρχίας προς τους ανεμβολίαστους να ελέγχονται και ακόμα σημαντικότερη η μάχη του εμβολιασμού που με συνέπεια δίνουν από πέρσι τον Δεκέμβριο ορισμένοι ιεράρχες - με πρώτο τον αρχιεπίσκοπο («εδώ είναι το εμβόλιο, εκεί είναι ο τάφος. Διάλεξε και πάρε...», έχει πει χαρακτηριστικά). Πρώτος εμβολιάστηκε ο μητροπολίτης Ναυπάκτου, ο οποίος άλλωστε έχει διδάξει Βιοηθική στο Πανεπιστήμιο του Λιβάνου - στα τέλη Αυγούστου δε εξέδωσε ποιμαντορική εγκύκλιο προς τους ιερείς της Μητροπόλεως όπου αναφέρει: «Οποιος σε καιρό πανδημίας, όπως γίνεται στην εποχή μας, δεν προσέχει και μολύνει τους άλλους, κρίνεται με το επιτίμιο του φόνου! Ενας δε βασικός τρόπος προφύλαξης του εαυτού μας και των άλλων είναι και ο εμβολιασμός». Μια σειρά από ιεράρχες τοποθετήθηκαν δημόσια, όπως ο Πειραιώς Σεραφείμ, ο Φθιώτιδος Συμεών, ο Νέας Ιωνίας και Φιλαδελφείας Γαβριήλ, ο Αλεξανδρουπόλεως Ανθιμος, ο Μεσσηνίας Χρυσόστομος. Τον Ιούλιο, επιτέλους, η Ιερά Σύνοδος εξέδωσε εγκύκλιο με την οποία χαρακτηρίζει «θείο δώρο» το εμβόλιο και δηλώνει πως εμπιστεύεται την επιστημονική κοινότητα. Στις αρχές Σεπτεμβρίου ένας απλός παπάς, ο Ανδρέας Καλιοντζάκης, μετέτρεψε σε εμβολιαστικό κέντρο το προαύλιο ναού σε μια μικρή κωμόπολη του Ηρακλείου στην Κρήτη, ενώ ο μητροπολίτης Λαρίσης έφερνε κινητή μονάδα εμβολιασμών κάθε Κυριακή έξω από ιερούς ναούς. Ο κ. Ιερώνυμος φαίνεται πως διαθέτει χιούμορ, αφού στους ελάχιστους αντιεμβολιαστές που πήγαν να διαμαρτυρηθούν έδωσε εντολή να... μοιραστούν σοκολατάκια για να μη φύγουν πικραμένοι. Θέση υπέρ του εμβολίου πήρε και ο μητροπολίτης Θεόκτιστος που πρόσφατα βρέθηκε θετικός στον κορονοϊό, όπως και εργαζόμενοι της Μητρόπολης Φωκίδος. Στη σχετική ανακοίνωση αναφέρεται: «Δοξάζουμε τον Θεό, διότι ήταν εμβολιασμένοι». Ο μητροπολίτης Ξάνθης πρόσφατα νόσησε από κορονοϊό. Σε δηλώσεις του εξήρε το εμβόλιο, αφού χάρη σε αυτό «πέρασα αυτή τη δοκιμασία σαν μια ελαφριά γρίπη (...) Δυστυχώς κάποιοι από εμάς τους ρασοφόρους έχουμε γίνει λοιμωξιολόγοι και έχουμε πάρει ανθρώπους στον λαιμό μας. Εχουμε και εδώ στην περιοχή μας ανθρώπους 45 χρόνων που ""έφυγαν"" γιατί άκουσαν έναν ιερέα (...) κρατήστε τις απόψεις σας για τον εαυτό σας, μην παίρνετε στον λαιμό σας άλλους ανθρώπους». Την πιο εντυπωσιακή κίνηση ωστόσο έκανε την Τετάρτη ο Μυτιλήνης Ιάκωβος, ο οποίος έστειλε τελεσίγραφο στους ιερείς ώστε να εμβολιαστούν. Χτες ο Δωδώνης Χρυσόστομος μίλησε για γενικό απαγορευτικό στους ανεμβολίαστους -ιερείς και πιστούς- αλλά και θέσπιση της υποχρεωτικότητας του εμβολιασμού για όποιον «μισθοδοτείται καθ’ οιονδήποτε τρόπο από το κράτος. Εάν δεν το κάνει να του κόψουν τον μισθό». Ο κ. Χρυσόστομος πρόσθεσε πως είναι αρκετοί οι ιερείς που παροτρύνουν τον κόσμο να μην εμβολιάζεται: «Είναι χαλασμένοι στο μυαλό οι άνθρωποι αυτοί, έχει χαλάσει η βαλβίδα». Ο νέος εκπρόσωπος Τύπου της Ιεράς Συνόδου, μητροπολίτης Θεσσαλιώτιδος Τιμόθεος, ανέφερε πως «η πλειονότητα των εφημέριων που είναι διορισμένοι στους ιερούς ενοριακούς ναούς δεν είναι αρνητές». Οι δε αρνούμενοι να συμμορφωθούν «έχουν απομακρυνθεί από αυτές (σ.σ. τις ενορίες) και έχει ακολουθηθεί η κανονική και νόμιμη διαδικασία ώστε να υποστούν αυτά τα οποία πρέπει»."
efsyn.gr,https://www.efsyn.gr/ellada/koinonia/317859_ta-epsale-stoys-anypakoyoys-kai-antiemboliastes-iereis,ΚΟΙΝΩΝΙΑ,Τα... έψαλε στους ανυπάκουους και αντιεμβολιαστές ιερείς,2021-11-05 06:00, Γιώργος Παγούδης ,"Δραστικά μέτρα εναντίον ανυπάκουων ιερέων της Μητρόπολης Μυτιλήνης, που καλούν τους πιστούς να απέχουν από το εμβόλιο αλλά και από τη χρήση μάσκας σε ορισμένες περιπτώσεις, έλαβε ο μητροπολίτης Μυτιλήνης Ιάκωβος. Με τα κρούσματα να έχουν ανέβει σε όλο το νησί σε ποσοστό 2/1.000 και τους ιερούς ναούς να έχουν αποδειχτεί καταλύτης στην εξάπλωση του κορονοϊού, έστω και αργά απέστειλε δύο διαφορετικές προσωπικές επιστολές σε αντιεμβολιαστές ιερείς. Στην πρώτη, με αποδέκτες 35 ιερείς, ζητεί πιστοποιητικό από δημόσιο νοσοκομείο που να δικαιολογεί την άρνησή τους. «Εντελλόμεθα όπως εντός μιας εβδομάδας προβήτε εις τον εμβολιασμόν κατά του κορονοϊού ειδ’ άλλως θα σας επιβληθεί αργία άνευ αποδοχών μέχρις ότου εμβολιαστείτε» αναφέρει. Σύμφωνα με πληροφορίες όμως, υπάρχει και μια δεύτερη επιστολή, ακόμα πιο αυστηρή, προς τρεις συγκεκριμένους ιερείς που πρωταγωνιστούν στο κίνημα εναντίον των εμβολίων στη Λέσβο, μεταξύ των οποίων και ιερέας από χωριό τού πρώην Δήμου Ευεργέτουλας. Ο συγκεκριμένος θεωρείται ότι συνέβαλε τα μέγιστα στη διάδοση του φονικού ιού εξαιτίας της λειτουργίας του Αγίου Δημητρίου που τελέστηκε χωρίς κανένα μέτρο πρόληψης, ενώ και οι πιστοί που γέμισαν την εκκλησία -ως επί το πλείστον ανεμβολίαστοι- κοινώνησαν κανονικά με αποτέλεσμα τις επόμενες μέρες να ασθενήσουν σχεδόν στο σύνολό τους, ενώ τουλάχιστον ένας από αυτούς συνεχίζει να νοσηλεύεται στο Νοσοκομείο Μυτιλήνης. Χαρακτηριστικό είναι ότι μια παρέα 25 ατόμων μη εμβολιασμένων, που εκκλησιάζονται τακτικά στη συγκεκριμένη εκκλησία, εντός λίγων ημερών βρέθηκαν όλοι θετικοί ο ένας πίσω από τον άλλον. Ασθενούν ακόμα και συγγενικά πρόσωπα του ιερέα-αρνητή, αλλά και ο ίδιος ο ιερέας. Να σημειωθεί ότι ο συγκεκριμένος είχε βρεθεί και στο παρελθόν στο επίκεντρο της αρνητικής δημοσιότητας, όταν επέλεξε να τελέσει τη λειτουργία της Ανάστασης κανονικά τα μεσάνυχτα, παρά την εγκύκλιο της Ιεράς Συνόδου που επέβαλλε την τέλεσή της νωρίτερα λόγω της καραντίνας που είχε επιβληθεί τότε. Αυτό που μένει τώρα να διευκρινιστεί είναι το κατά πόσο ο ιερωμένος γνώριζε ότι ασθενούσε όταν τελούσε τη θεία λειτουργία καθώς και το μυστήριο της μετάληψης ανήμερα της εορτής του Αγίου Δημητρίου."
efsyn.gr,https://www.efsyn.gr/ellada/koinonia/317672_ton-ekthetei-kai-i-dexia-toy-kyrioy-i-iera-synodos-zita-rapid-tests,ΚΟΙΝΩΝΙΑ,Τον εκθέτει και η «Δεξιά του Κυρίου»: Η Ιερά Σύνοδος ζητά rapid tests,2021-11-04 13:20, Επιμέλεια: Χρήστος Καλλιμάνης ,"Ανατροπές έρχονται στο ζήτημα της διενέργειας διαγνωστικών ελέγχων και από τους ανεμβολίαστους πολίτες, ο οποίοι εισέρχονται στις εκκλησίες, καθώς παρά την άκαμπτη στάση της κυβέρνησης, ακόμη και η Ιερά Σύνοδος βγαίνει... εξ αριστερών, καλώντας τους πολίτες να προβούν στις κατάλληλες ενέργειες. Σύμφωνα με εγκύκλιο που δόθηκε σήμερα στη δημοσιότητα, η Διαρκής Ιερά Σύνοδος καλεί τους πιστούς που δεν έχουν εμβολιαστεί να πραγματοποιούν rapid test προτού μεταβούν σε κάποιον λατρευτικό χώρο, κάνοντας, παράλληλα έκκληση για εμβολιασμό. Παράλληλα υπογραμμίζει πως οι ιερείς είναι υποχρεωμένοι να πραγματοποιούν δύο τεστ την εβδομάδα (rapid ή μοριακά). Όπως σημειώνει, λόγω της έξαρσης των κρουσμάτων απευθύνει έκκληση για τήρηση των μέτρων προστασίας κατά την προσέλευση στους ναούς και προτρέπει για την πραγματοποίηση του «υποδεδειγμένου υπό της ιατρικής κοινότητος, ως ουσιαστικού μέτρου προστασίας κατά της πανδημίας, εμβολιασμού». Επίσης, υπενθυμίζει την υποχρέωση διενέργειας δύο διαγνωστικών ελέγχων (rapid test ή μοριακού) κάθε εβδομάδα από τους κληρικούς, τους ιεροψάλτες, τους νεωκόρους και άλλους εργαζόμενους που δεν έχουν εμβολιαστεί.  Υπεύθυνα για την τήρηση των μέτρων θα είναι τα Εκκλησιαστικά Συμβούλια. Η εξέλιξη αυτή έρχεται λίγες ημέρες μετά την τροπολογία που πρότεινε ο ΣΥΡΙΖΑ για τη διενέργεια rapid test έξω από τους ναούς προς τους ανεμβολίαστους πολίτες. Πρωτοβουλία την οποία η κυβέρνηση απέρριψε, ενώ ο ίδιος ο πρωθυπουργός προτίμησε να απαντήσει στον αρχηγό της αξιωματικής αντιπολίτευσης με ειρωνείες και αναφέροντας «ίσως ο κ.Τσίπρας δεν έχει νιώσει ποτέ την ανάγκη να μπει σε μια εκκλησία να ανάψει ένα κερί. Οι εκκλησίες είναι ανοιχτοί χώροι λατρείας». Ανάλογες δηλώσεις για το θέμα της Εκκλησίας έκανε σήμερα και ο κυβερνητικός εκπρόσωπος μέσω του ΑΝΤ1, ο οποίος, αφού παραδέχθηκε ότι «ο ιός κολλάει παντού», έσπευσε να κατηγορήσει τον ΣΥΡΙΖΑ για πολιτικοποίηση του ζητήματος. «Οι πιστοί προσέρχονται στον ναό για ν' ασκήσουν το θρησκευτικό τους καθήκον με μάσκα, με αποστάσεις, έτσι όπως προκύπτει και από το πλαίσιο και από τις οδηγίες της Ιεράς Συνόδου. Αυτό γινόταν όλο το προηγούμενο διάστημα, αυτό γίνεται και τώρα. Τι προσπαθεί να πει ο ΣΥΡΙΖΑ με την τροπολογία και ο κ. Τσίπρας στη δήλωσή του; Ότι η Κυβέρνηση, δήθεν, για να μην έχει πολιτικό κόστος, σ' έναν κόσμο που πηγαίνει στις εκκλησίες, τον οποίο τοποθετεί, πολιτικά και εκλογικά, κάπου ο ίδιος, δεν θέλει να τους βάλει προβλήματα», είπε ο Γιάννης Οικονόμου για να συμπληρώσει «έκλεισαν οι εκκλησίες όταν έπρεπε να κλείσουν. Και σωστά έκλεισαν και δεν υπολόγισε ο Μητσοτάκης και η Κυβέρνηση τότε, ούτε πολιτικό κόστος, ούτε δυσαρέσκεια, ούτε το πόσο εξαγριώθηκαν αρκετοί από τους συμπολίτες μας. Αυτό έπρεπε να γίνει και αυτό έγινε διότι την πανδημία δεν την προσεγγίζουμε με όρους ψηφοθηρικούς. Δεν μετράμε με βάση τη δημοφιλία τα μέτρα, αλλά με βάση την αναγκαιότητα και κυρίως την αποτελεσματικότητά τους. Και αυτή είναι μια μεγάλη μας διαφορά που έχει αναδειχθεί στη διαχείριση της πανδημίας από το ξεκίνημά της μέχρι και τώρα». Κυβερνητικές διαρροές, πάντως, υποστηρίζουν ότι η εγκύκλιος της Ιεράς Συνόδου έρχεται σε επικοινωνία με το γραφείο του πρωθυπουργού, σε μια προσπάθεια ρελάνς έναντι του ΣΥΡΙΖΑ, ώστε να μην φανεί ότι το Μαξίμου προβαίνει σε μια ακόμη επική κωλοτούμπα. Οι ίδιες πηγές, πάντως, σημείωναν ότι σε καμία χώρα της Ευρώπης δεν ισχύουν μέτρα απαγόρευσης εισόδου σε χώρους λατρείας λόγω υγειονομικών περιοριστικών μέτρων. Η κυβέρνηση δέχεται πυρά, άμεσα ή έμμεσα, και από ειδικούς και επιστήμονες, οι οποίοι διαφωνούν με την άτολμη προσέγγιση της κυβέρνησης ως προς το θέμα των εκκλησιών. Μιλώντας στο Mega η Αθηνά Λινού τόνισε ότι ένας ναός «όσο ιερός κι αν είναι ο χώρος» δεν μπορεί να προστατεύσει από την έκθεση στον ιό, προσθέτοντας ότι τα μέτρα θα πρέπει να τηρούνται σε όλους τους κλειστούς χώρους και να υπάρχει ισότητα. Η Αθηνά Λινού μιλώντας στο Mega, επεσήμανε ότι ένας ναός όσο ιερός κι αν είναι ο χώρος δεν μπορεί να προστατεύσει από την έκθεση στον κορωνοϊό. Η καθηγήτρια επιδημιολογίας υπογράμμισε ότι «Σε όλους τους χώρους ιδιαίτερα στους κλειστούς πρέπει να τηρούνται τα μέτρα και να υπάρχει ισότητα». Από την πλευρά του ο διευθυντής ΜΕΘ στο νοσοκομείο Παπανικολάου, Νίκος Καπραβέλος, εξέφρασε τις δικές του αντιρρήσεις διερωτώμενος για ποιον λόγο εξαιρέθηκαν οι εκκλησίες από τα νέα μέτρα, ενώ επισήμανε ότι η πλειοψηφία των πιστών είναι άτομα μεγάλης ηλικίας που χρειάζονται μεγαλύτερη προστασία. Ο Στέλιος Λουκίδης, καθηγητής πνευμονολογίας, ανέφερε ότι η επιδημιολογική παρατήρηση θα πρέπει να γίνεται σε όλα τα επίπεδα. Πιο προσεκτικός στην τοποθέτησή του ο Χαράλαμπος Γώγος, μέλος της επιτροπής, ο οποίος εξέφρασε εμμέσως τις ενστάσεις του, καλώντας τους πιστούς να κάνουν τεστ πριν πάνε στην εκκλησία και να μην βγάζουν τη μάσκα ούτε για να φιλήσουν τις εικόνες. Επίσης ο κ. Τσακρής, καθηγητής μικροβιολογίας στο ΕΚΠΑ, επισήμανε μέσω της ΕΡΤ ότι «οι έλεγχοι θα πρέπει να είναι πιο αυστηροί και να γίνουν έστω δειγματοληπτικά ώστε να βοηθήσουν στη μείωση της διασποράς». Παράλληλα, σήμερα έγιναν γνωστές και οι πρωτοβουλίες δύο μητροπολιτών, Μυτιλήνης και Δωδώνης, οι οποίοι έστειλαν τελεσίγραφα προς τους ανεμβολίαστους ιερείς πως εφόσον δεν κάνουν το εμβόλιο θα βρεθούν εκτός ναών και χωρίς αποδοχές. Ο μητροπολίτης Χρυσόστομος, επιπλέον, υπογράμμισε ότι και όσοι πιστοί είναι ανεμβολίαστοι θα πρέπει να μείνουν εκτός των λατρευτικών χώρων. Νωρίτερα ο Ανδρέας Λοβέρδος, υποψήφιος πρόεδρος του κόμματος, άσκησε σφοδρή κριτική στην κυβέρνηση, κατηγορώντας τον Κ. Μητσοτάκη για λαϊκισμό και προανήγγειλε ότι το ΚΙΝ.ΑΛΛ. θα ψηφίσει την εν λόγω τροπολογία. Μιλώντας στο Radio North 98 της Θεσσαλονίκης σημείωσε «συμφωνώ και εγώ και θα ψηφίσουμε και την τροπολογία που καταθέτει ο ΣΥΡΙΖΑ. Επειδή εκκλησιάζομαι, πήγα σε εκκλησίες που τηρούνται τα μέτρα κατά γράμμα, από όλους και πήγα και σε εκκλησίες που γινόταν… πατείς με πατώ σε! Δεν πρέπει να γίνεται αυτό». Χαρακτήρισε, ακόμη, ανεπαρκή τα μέτρα που ανακοινώθηκαν, ενώ τάχθηκε υπέρ της προσέλευσης ακόμη και στα σούπερ μάρκετ με τεστ. Ο ΣΥΡΙΖΑ από την πλευρά του κλιμακώνει την επίθεση προς την κυβέρνηση και τον πρωθυπουργό με τον Νάσο Ηλιόπουλο να στηλιτεύει τα όσα δήλωσε ο Κυριάκος Μητσοτάκης κατά τη χθεσινή του συνέντευξη. Μιλώντας «Στο Κόκκινο 105.5 FM» ο εκπρόσωπος Τύπου της αξιωματικής αντιπολίτευσης σημείωσε ότι ο πρωθυπουργός μίλησε «ως Αμβρόσιος» και υπογράμμισε ότι «αυτό κάνει όταν βάζει μπροστά το θρησκευτικό αίσθημα». Επισήμανε μάλιστα ότι με τη στάση του για τις εκκλησίες «ο Κυριάκος Μητσοτάκης αντιμετωπίζει την πλειοψηφία των πιστών ως αντιεμβολιαστές». «Κατά τη γνώμη μας αυτό δεν ισχύει και η κυβέρνηση κάνει πίσω σε μια μειοψηφία ακροδεξιών θρησκόληπτων, θέτοντας σε κίνδυνο την πλειοψηφία των πιστών», είπε ο Νάσος Ηλιόπουλος.Υπενθύμισε μάλιστα τη φράση του Μητροπολίτη Ξάνθης ότι υπάρχουν ιερείς που έχουν πάρει ανθρώπους στο λαιμό τους, λέγοντας: «φαίνεται πως το ίδιο κάνει αυτή τη στιγμή η κυβέρνηση». Η πρόταση Τσίπρα για την τροπολογία "
efsyn.gr,https://www.efsyn.gr/politiki/antipoliteysi/317628_otan-i-hora-metraei-nekroys-o-prothypoyrgos-metraei-psifoys,ΑΝΤΙΠΟΛΙΤΕΥΣΗ,"Οταν η χώρα μετράει νεκρούς, ο πρωθυπουργός μετράει ψήφους",2021-11-04 06:00, Δημήτρης Τερζής ,"Δριμεία επίθεση στον πρωθυπουργό, τον οποίο και κατηγορεί ότι έχει την αποκλειστική ευθύνη που η χώρα οδηγείται σε νέα εκατόμβη νεκρών, λόγω της έξαρσης της πανδημίας και της αναποτελεσματικότητας της κυβέρνησης να τη διαχειριστεί, εξαπέλυσε ο Αλέξης Τσίπρας. Ο αρχηγός της αξιωματικής αντιπολίτευσης σε δήλωσή του προανήγγειλε επίσης την κατάθεση τροπολογίας σύμφωνα με την οποία θα χρειάζεται επίδειξη τεστ και για την είσοδο στις εκκλησίες. Ταυτόχρονα, επανέλαβε και πάλι την πρόταση του στον Κυριάκο Μητσοτάκη για επανεκκίνηση της διαχείρισης με τη δημιουργία μιας κοινά αποδεκτής ομάδας ειδικών. «Αν δεν μπορεί να αναλάβει το πολιτικό κόστος για δύσκολες αποφάσεις, επαναφέρω την πρότασή μου: να ορίσουμε μια ολιγομελή επιτροπή από υψηλού κύρους επιστήμονες να μας υποδείξουν τα ενδεδειγμένα μέτρα και να τα αποδεχθούμε όλοι», τόνισε χαρακτηριστικά. Τέλος, αναφερόμενος και πάλι στον πρωθυπουργό και με αφορμή την εξαίρεση των χώρων θρησκευτικής λατρείας, συμπλήρωσε με νόημα: «την ώρα που όλοι μετράμε κρούσματα και νεκρούς, είναι αδιανόητο αυτός να μετράει ψήφους». Ολα αυτά συνέβαιναν την ώρα που το ένα μετά το άλλο, υψηλόβαθμα κυβερνητικά στελέχη έβγαιναν στις τηλεοράσεις για να δικαιολογήσουν την απόφαση να μην παρθούν μέτρα για τις εκκλησίες, την ώρα που η χώρα δοκιμάζεται σκληρά από την πανδημία, μετρώντας καθημερινά χιλιάδες κρούσματα. Ειδικότερα: ● «Η Εκκλησία υπάγεται στην κατηγορία που καλύπτει ζωτικές ανάγκες, η πίστη είναι μια ζωτική ανάγκη του ανθρώπου, όπως είναι και η τροφή και η νοσηλεία. Σε αυτές τις δραστηριότητες συνειδητά και συλλογικά δεν έχουμε επιβάλει υπερβολικούς περιορισμούς», είπε ο υπουργός Επικρατείας, Ακης Σκέρτσος, μιλώντας στον ΣΚΑΪ. ● Μιλώντας στο ραδιόφωνο του ΣΚΑΪ, ο υπουργός Ανάπτυξης, Αδωνις Γεωργιάδης, ανέφερε ότι οι παρεμβάσεις της πολιτείας είναι ανεφάρμοστες στη θρησκευτική λατρεία, «όχι γιατί δεν θέλουμε, αλλά γιατί σεβόμαστε την αξία της θρησκείας». Συμπλήρωσε μάλιστα «ότι δεν είναι δυνατόν να εξισώνεται η θρησκεία και η πίστη με κάποιον πολίτη που θέλει να πάει σε εμπορικό κατάστημα ή σε κομμωτήριο». ● «Εγινε δεκτό ότι πρέπει να υπάρξουν κάποιες εξαιρέσεις που αφορούν τις “αναγκαίες δραστηριότητες”, σούπερ μάρκετ, φαρμακεία, κρίθηκε ότι μέσα σε αυτές πρέπει να είναι και η άσκηση της θρησκευτικής λατρείας, γιατί θεωρήθηκε ότι αποτελεί βασική, αναγκαία δραστηριότητα», είπε από την πλευρά του στην ΕΡΤ ο υπουργός Εσωτερικών, Μάκης Βορίδης. Στον Αλέξη Τσίπρα απάντησε ο κυβερνητικός εκπρόσωπος λέγοντας, μεταξύ άλλων, πως «καθ’ όλη τη διάρκεια της πανδημίας, όταν η κυβέρνηση έπαιρνε δύσκολες αποφάσεις, ο κ. Τσίπρας έλεγε συνεχώς “όχι”, κλείνοντας με νόημα το μάτι στους αντιεμβολιαστές» ενώ σε ό,τι αφορά την πρόταση για τους επιστήμονες κοινής αποδοχής, σημείωσε πως «για μας είναι ξεκάθαρο ότι η επιστημοσύνη κρίνεται από την επιστημονική κοινότητα όχι από κόμματα». Η ανταπάντηση ήρθε από τον εκπρόσωπο Τύπου του ΣΥΡΙΖΑ-Π.Σ., Νάσο Ηλιόπουλο: «Ο κ. Οικονόμου έβγαλε μια ανακοίνωση 174 λέξεων, για να μην απαντήσει με ένα “ναι” ή ένα “όχι” στην τροπολογία ΣΥΡΙΖΑ που ορίζει να ελέγχονται οι ανεμβολίαστοι -και ως επί το πλείστον ηλικιωμένοι- με ένα ράπιντ τεστ πριν μπούνε στις εκκλησίες. Θα επιμείνουν στην εξαίρεσή τους, μην τυχόν και χάσουν καμια ψήφο ή θα τους προστατεύσουν, όπως οφείλουν; Αφού ο κ. Οικονόμου δεν τολμά να απαντήσει, θα περιμένουμε μια μονολεκτική απάντηση από τον κ. Μητσοτάκη»."
efsyn.gr,https://www.efsyn.gr/politiki/kybernisi/317528_stin-ekklisia-opos-akribos-sta-farmakeia-kai-ta-katastimata-trofimon,ΚΥΒΕΡΝΗΣΗ,Στην εκκλησία «όπως ακριβώς στα φαρμακεία και τα καταστήματα τροφίμων»,2021-11-03 16:16, efsyn.gr ,"Να αποκρούσει τα πυρά περί «προνομιακής» μεταχείρισης των πιστών εν καιρώ πανδημίας επιχειρεί ο κυβερνητικός εκπρόσωπος απαντώντας στην «τροπολογία ΣΥΡΙΖΑ» και τις δηλώσεις Τσίπρα περί κριτηρίου που αφορά «το πολιτικό κόστος» και «όχι την ανθρώπινη ζωή». Ο Γιάννης Οικονόμου θύμισε πως επί κυβερνήσεως Μητσοτάκη «για πρώτη φορά στη νεότερη ιστορία έκλεισαν οι ναοί για τους πιστούς, ενώ σήμερα είναι υποχρεωτικός ο διαγνωστικός έλεγχος για ανεμβολίαστους ιερείς και ιεροψάλτες». Ο κυβερνητικός αξιωματούχος, θέλοντας να γίνει περισσότερο πιστευτός περί ισονομίας των πολιτών, πρόσθεσε πως στην εκκλησία «για το σύνολο των πολιτών υπάρχει η υποχρέωση χρήσης μάσκας, τήρησης αποστάσεων, ό,τι ακριβώς δηλαδή ισχύει για την πρόσβαση σε φαρμακεία και καταστήματα προμήθειας τροφίμων»! Ο Γ. Οικονόμου σχολιάζοντας τη δήλωση του αρχηγού της αξιωματικής αντιπολίτευσης σχολίασε επίσης ότι η μόνη διαφωνία του από τα μέτρα της κυβέρνησης «αφορά τους πολίτες που συμμετέχουν σε θρησκευτικές τελετές, εν γένει» και ρώτησε στον Αλ. Τσίπρα εάν «προτείνει επιπλέον περιορισμούς για αυτές τις δραστηριότητες;» και εάν ναι «πώς ακριβώς το εννοεί;». Ο κυβερνητικός εκπρόσωπος σημειώνει επίσης πως «καθ' όλη τη διάρκεια της πανδημίας, όταν η κυβέρνηση έπαιρνε δύσκολες αποφάσεις, ο κ. Τσίπρας έλεγε συνεχώς ”όχι”, κλείνοντας με νόημα το μάτι στους αντιεμβολιαστές»."
efsyn.gr,https://www.efsyn.gr/kosmos/eyropi/317421_therizei-o-koronoios-se-roymania-kai-boylgaria,ΕΥΡΩΠΗ,Θερίζει ο κορονοϊός σε Ρουμανία και Βουλγαρία,2021-11-03 06:00, Βίκυ Καπετανοπούλου ,"Διάδρομοι κεντρικού νοσοκομείου του Βουκουρεστίου γεμάτοι με πτώματα από Covid-19 (φωτογραφία αρχείου)  Μέσα σε υγειονομική και πολιτική λαίλαπα βολοδέρνει η Ρουμανία, με τη δεύτερη να επιτείνει την πρώτη, όπως άλλωστε συμβαίνει και στη γειτονική μας Βουλγαρία. Ο βασικότερος λόγος που οι δύο φτωχές χώρες της Ε.Ε. κατέγραψαν χθες σοκαριστικό ρεκόρ θανάτων από Covid σε μία μέρα –η Ρουμανία 591 (με πληθυσμό περίπου 19 εκατομμύρια) κι η Βουλγαρία 310 (με πληθυσμό σχεδόν 7 εκατομμύρια)– είναι επίσης κοινός. Αμφότερες έχουν κολλήσει στον πάτο της κατάταξης για τα επίπεδα εμβολιαστικής κάλυψης στο ευρωπαϊκό μπλοκ: τελευταία με διαφορά εξακολουθεί να είναι η Βουλγαρία με μόνο το 25,5% των ενηλίκων να έχουν πλήρως εμβολιαστεί, ενώ προτελευταία είναι η Ρουμανία με 37,2% αντίστοιχα, σύμφωνα με χθεσινά στοιχεία του Ευρωπαϊκού Κέντρου Πρόληψης και Ελέγχου Νόσων (ECDC). Τρανή απόδειξη για την ευθεία σύνδεση της τραγικά χαμηλής κλίμακας εμβολιασμού με την εκτίναξη του αριθμού των θυμάτων από Covid συνιστούν τα συντριπτικά νούμερα των νεκρών που δεν είχαν εμβολιαστεί: στη Ρουμανία οι 541 από τους 591 ήταν ανεμβολίαστοι, στη δε Βουλγαρία το ποσοστό τους άγγιξε χθες το 94% των 310. Από το κακό στο χειρότερο πηγαίνουν συνακόλουθα και τα ημερήσια καταγεγραμμένα κρούσματα: 11.000 στη Ρουμανία και 6.000 στη Βουλγαρία την Τρίτη. Οσο για τον μακάβριο απολογισμό θανάτων; Στη Ρουμανία έχει ξεπεράσει τους 48.600 και στη Βουλγαρία τους 24.300. Ειδικά το ρουμανικό υγειονομικό προσωπικό βρίσκεται πλέον σε ακραία κατάσταση απόγνωσης και εξάντλησης, αφού το –ανέκαθεν βαριά… ασθενές– σύστημα δημόσιας υγείας και συγκεκριμένα τα νοσοκομεία έφτασαν σε σημείο υπερκορεσμού και ξέμειναν από κρεβάτια στις ΜΕΘ. Μέσα σε αυτόν τον κακό χαμό, η πολιτική κρίση των τελευταίων μηνών στη Ρουμανία οξύνθηκε περισσότερο. Ο κυβερνητικός συνασπισμός με άξονα το κεντροδεξιό κόμμα PNL κατέρρευσε τον Σεπτέμβρη, πάνω που άρχισε να φουντώνει πάλι το πανδημικό κύμα. Εκτοτε η χώρα διοικείται από την υπηρεσιακή κυβέρνηση του Φλορίν Κίτσου. Ο δε Ρουμάνος πρόεδρος Κλάους Γιοχάνις τρέχει τώρα και δεν φτάνει, πασχίζοντας να βρει για τρίτη φορά εντολοδόχο πρωθυπουργό που θα καταφέρει να σχηματίσει βιώσιμη κυβέρνηση και να λάβει άμεσα ψήφο εμπιστοσύνης στη Βουλή. Τη Δευτέρα αποσύρθηκε από εντολοδόχος ο νέος «εκλεκτός» του Γιοχάνις, ο απόστρατος στρατηγός Νικολάε Τσιούκα. Η εμπιστοσύνη πάντως δεν είναι το φόρτε των Αρχών στη Ρουμανία αφού και εκεί, όπως και στη Βουλγαρία, κυριαρχεί η βαθιά καχυποψία των πολιτών έναντι των κυβερνώντων που εξηγεί συχνά τη διάχυτη εμβολιαστική απροθυμία. Μόλις την περασμένη βδομάδα εξάλλου η υπηρεσιακή κυβέρνηση αυστηροποίησε τα περιοριστικά μέτρα, επιβάλλοντας πιστοποιητικά εμβολιασμού για σειρά δραστηριοτήτων και απαγόρευση κυκλοφορίας από τις 10 το βράδυ. Σε ό,τι αφορά μάλιστα την εμβολιαστική εκστρατεία, «δεν υπήρξε καμία απολύτως [κυβερνητική] στρατηγική επικοινωνίας και καμία στρατηγική εκπαίδευσης», δήλωσε στο Associated Press ο Ρουμάνος γιατρός Οκτάβιαν Τζούρμα. «Οι μόνοι άνθρωποι που επικοινωνούν –και πολύ αποτελεσματικά– είναι οι αντιεμβολιαστές και τα κινήματα αρνητών». Χαοτική η κατάσταση στις ΜΕΘ και στη Σόφια | AP Photo / Alexandru Dobre Ανάλογο εκρηκτικό κοκτέιλ –παρατεταμένου εν προκειμένω– πολιτικού αδιεξόδου, ελλείμματος ηγεσίας, έλλειψης εμπιστοσύνης στις Αρχές, αδιάκοπης παραπληροφόρησης με ισχνό κυβερνητικό αντίλογο και αθρόας κυκλοφορίας θεωριών συνωμοσίας από αντιεμβολιαστές ερμηνεύει την κάκιστη υγειονομική κατάσταση και στη Βουλγαρία. Στον απόηχο δε της μετεκλογικής αδυναμίας σχηματισμού κυβέρνησης έπειτα από δύο πρόωρες προσφυγές στις κάλπες, στις 14 Νοέμβρη η χώρα πηγαίνει σε εκλογές για τρίτη φορά εντός του 2021, βουλευτικές αλλά και προεδρικές μαζί."
efsyn.gr,https://www.efsyn.gr/stiles/ano-kato/317170_rapste,ΑΝΩ ΚΑΤΩ,Ράψτε το,2021-11-01 16:00, Κορίνα Βασιλοπούλου ,"Βρέθηκε και πάλι ο ιερωμένος που έκανε το «θαύμα» του. Ο μητροπολίτης Κοζάνης Παύλος, συγκεκριμένα, ο οποίος δεν θυμάμαι αν έχει ξαναπασχολήσει την επικαιρότητα (πέρα από τον διαβόητο πανταχού παρόντα Αμβρόσιο, ένας φυσικός αμυντικός μηχανισμός διαγράφει από τον εγκέφαλό μου τα ονόματα σκοταδιστών ρασοφόρων). Βγήκε χθες ο «άγιος άνθρωπος» να ξεπλύνει από άμβωνος τον γυναικοκτόνο της Κρήτης, κατηγόρησε ουσιαστικά το θύμα πως «τα ήθελε και τα έπαθε», τα έβαλε με τον όρο «γυναικοκτονία» και παρότρυνε τις γυναίκες να κρατούν το στόμα τους κλειστό. Πέφτει κανείς από τα σύννεφα; Σίγουρα όχι. Η Εκκλησία μάς έχει συνηθίσει στο να πρωτοστατεί στις προσπάθειες για κοινωνική οπισθοδρόμηση. Με ελάχιστες φωτεινές εξαιρέσεις, οι εκπρόσωποί της ανοίγουν το δικό τους στόμα για να υπερασπιστούν ό,τι πιο σκοτεινό και αντιδραστικό, είτε πρόκειται για τη θέση της γυναίκας είτε για την παιδεία είτε για την επιστήμη. Από πέρσι που ξέσπασε η πανδημία, ο ρόλος της Εκκλησίας είναι επιεικώς επικίνδυνος. Οι παπάδες δεν ήθελαν να αλλάξει τίποτα. Κανένας περιορισμός και κανένα μέτρο προστασίας γιατί «ο Θεός μόνο σώζει». Η παρέμβαση του αρχιεπισκόπου ήταν πολύ χλιαρή και ήρθε με μεγάλη καθυστέρηση. Στο μεταξύ, αντιεμβολιαστές παπάδες συνεχίζουν τα κηρύγματα ενάντια «στο μπόλι του σατανά» χωρίς να ιδρώνει το αυτί κανενός. Φέτος, παρά την εμπειρία της περσινής εκατόμβης στη Θεσσαλονίκη, άφησαν κατά τον εορτασμό του Αγίου Δημητρίου το εν πολλοίς ανεμβολίαστο ποίμνιό τους στο έλεος του ιού να συνωστίζεται μέσα στις εκκλησίες χωρίς μάσκες και να φιλά εικόνες. Δεν είναι φυσικά τυχαίο το γεγονός ότι στις αρχές Οκτωβρίου, σύμφωνα με τον καθηγητής Πνευμονολογίας Νίκο Τζανάκη, το 60-70% των ιερέων και το 90% των μοναχών είναι ανεμβολίαστοι. Και φυσικά, κανείς δεν περιμένει από αυτή την κυβέρνηση να διατάξει τον υποχρεωτικό εμβολιασμό τους. Βέβαια, οι πολίτες που θέλουν να διαφυλάξουν την υγεία τους και το νευρικό τους σύστημα, ένα πράγμα μπορούν να ζητήσουν από τους διάφορους «σεβασμιότατους» που έχουν ξεμείνει στον Μεσαίωνα: Κλείστε εσείς καλύτερα το στόμα σας. Ράψτε το. Κεντήστε το, εν ανάγκη. Χωρίς σεβασμό."
efsyn.gr,https://www.efsyn.gr/politiki/kybernisi/317128_epiheiroyn-na-kanoyn-xana-mayro-aspro-gia-ti-diaheirisi-tis-pandimias,ΚΥΒΕΡΝΗΣΗ,Επιχειρούν να κάνουν ξανά το μαύρο άσπρο για τη διαχείριση της πανδημίας,2021-11-01 13:40, efsyn.gr ,"Ακάθεκτη η κυβέρνηση δεν μαθαίνει από τα εγκληματικά της λάθη στη διαχείριση της πανδημίας του νέου κορονοϊού, ενώ η «κόκκινη» πλέον χώρα θρήνησε μέσα στον Οκτώβριο 1.110 νεκρούς και μέτρησε 86.400 επιβεβαιωμένα κρούσματα. Κατά την ενημέρωση των πολιτικών συντακτών ο Γιάννης Οικονόμου ανακοίνωσε ότι «εξετάζονται αναγκαίες προσαρμογές» στο πλαίσιο εφαρμογής του ήδη «ισχύοντος πλαισίου», προκειμένου να αντιμετωπιστεί η «αυξανόμενη πίεση» που παρατηρείται επίσης σε άλλες χώρες, χωρίς ωστόσο να δώσει περισσότερες διευκρινήσεις και αγνοώντας τα υψηλότερα ποσοστά εμβολιασμών σε άλλα ευρωπαϊκά κράτη. Ο κυβερνητικός εκπρόσωπος παρουσίασε μια «μαγική» εικόνα της κατάστασης ισχυριζόμενος ότι το γονατισμένο ΕΣΥ «ενισχύεται και θωρακίζεται» «με κάθε δυνατότητα και τρόπο» αλλά και πως η Πολιτεία «βρήκε χρόνο για να το οργανώσει καλύτερα», πως «έχει κάνει το άπαν ώστε η ζωή να αποκατασταθεί στην πληρότητά της». Ταυτόχρονα, επιτέθηκε στην αξιωματική αντιπολίτευση κατηγορώντάς την πως είναι αυτή που κλείνει το μάτι σε αντιεμβολιαστές, πως προσδοκά σε κομματικά οφέλη και πως δεν καμία αποτελεσματική πρόταση, παρά τη σειρά εκκλήσεων του ΣΥΡΙΖΑ. «Η άρνηση εμβολιασμού είναι πράξη δυνάμει αυτοκτονική, για τους ανθρώπους που το αρνούνται για τον εαυτό τους και συνάμα είναι ζημιογόνα και ανεύθυνη κοινωνικά. Στερείται οποιουδήποτε ερείσματος. Είναι καθήκον κάθε Έλληνα πολίτη να προστατεύσει την υγεία του, να φροντίσει τα αγαπημένα του πρόσωπα, να μην παρεμποδίζει την ζωή των άλλων. Όλα αυτά προϋποθέτουν να έχουμε την υγεία μας, προσωπική και δημόσια. Προϋποθέτουν να εμβολιαστούμε» σημείωσε ο ίδιος. Ωστόσο, δεν αναγνώρισε τις αστοχίες της κυβέρνησης στο πρόγραμμα και στην επικοινωνία του, που έχει ως αποτέλεσμα η εμβολιαστική ανοσία είναι μόλις στο 60,5% και το έλλειμμα κάλυψης στους άνω των 60 ετών (20%) και στους άνω των 80 ετών (25%) είναι επικίνδυνα υψηλό. Ανέφερε  επανειλημμένα ότι 72% του ενήλικου πληθυσμού έχει εμβολιαστεί και υποστήριξε πως η «κυβέρνηση συνεχίζει με ένταση και με κάθε τρόπο την προσπάθεια ευαισθητοποίησης και ενημέρωσης».  «Βρίσκεται σε εξέλιξη η προσωπική επικοινωνία με την αποστολή μηνυμάτων» είπε ενώ μόλις σήμερα ξεκίνησε η αποστολή sms στα κινητά τηλέφωνα 450.000 ανεμβολίαστων μέχρι να νοσήσουν ή να εμβολιαστούν. Επίσης, δεν δέχτηκε την κριτική όσων θεωρούν αναποτελεσματικό το αμφιλεγόμενο μέτρο λέγοντας ότι θα χρησιμοποιηθούν όλα τα διαθέσιμα μέσα. Ο κ. Οικονόμου φαίνεται να βρίσκεται σε παράλληλο σύμπαν και σε ό,τι αφορά το μέτωπο της οικονομίας υποστηρίζοντας μάλιστα πως η ανάπτυξη που θέλει η κυβέρνηση «έχει σαφή ανθρωπιστική στόχευση. Επιδιώκουμε μια ποιοτική ζωή για όλους, δίχως εξαιρέσεις και δίχως αποκλεισμούς». Εμφανίστηκε δε βέβαιος ότι «οι θετικές συνέπειες της οικονομικής και κοινωνικής μας πολιτικής αγγίζουν κάθε Έλληνα, δίχως εξαιρέσεις. «Σύμφωνα με τα τελευταία στοιχεία της ΕΛΣΤΑΤ, το διαθέσιμο εισόδημα των νοικοκυριών συνέχισε να βελτιώνεται το 2ο τρίμηνο του έτους,  καταγράφοντας αύξηση 7% σε σχέση με το αντίστοιχο περυσινό, ενώ αύξηση παρουσίασε και σε σχέση με το 1ο τρίμηνο του 2021. Η βελτίωση του διαθέσιμου εισοδήματος των νοικοκυριών αντανακλάται, ανάμεσα στ’ άλλα, και στη συνεχιζόμενη άνοδο των ιδιωτικών καταθέσεων» είπε.  Τέλος, σαν να μην άκουσε για τις 13 συνολικά γυναικοκτονίες στη χώρα από την αρχή του έτους ο κυβερνητικός εκπρόσωπος αρκέστηκε αναφέρει πως «η Πολιτεία διαθέτει Δίκτυο Δομών για την πρόληψη και την αντιμετώπιση περιστατικών βίας κατά των γυναικών», αποτελούμενο από:"
efsyn.gr,https://www.efsyn.gr/ellada/ygeia/317063_sketi-kolasi-i-katastasi-sta-nosokomeia-tis-boreias-elladas,ΥΓΕΙΑ,«Σκέτη κόλαση» η κατάσταση στα νοσοκομεία της Βόρειας Ελλάδας,2021-11-01 09:40, Απόστολος Λυκεσάς ,"  Κόκκινος συναγερμός έχει σημάνει στα νοσοκομεία της Θεσσαλονίκης και της Βόρειας Ελλάδας και ο μόνος που υποκρίνεται ότι δεν τον ακούει είναι η κυβέρνηση. Η πόλη ξεπέρασε σε αριθμό κρουσμάτων την Αθήνα, οι εφημερίες σύμφωνα με γιατρούς και νοσηλευτές της πρώτης γραμμής είναι «σκέτη κόλαση», ενώ οι ανεμβολίαστοι όχι μόνο δεν πείθονται, όχι μόνο συνεχίζουν –όπως και χθες– τις συγκεντρώσεις τους, αλλά δημιουργούν και πλείστα όσα προβλήματα στο ιατρικό προσωπικό. Οπως σχολίασε στην «Εφ.Συν.» γιατρός κλινικής κορονοϊού, «με τέτοια σπουδή και ικανότητα στην επικοινωνία που έχουν επιδείξει για άλλα θέματα σε ό,τι αφορά τον Covid-19, η αποτυχία είναι απόλυτη, θα κάνουμε μαύρα Χριστούγεννα». Είναι αρκούντως χαρακτηριστικό ότι η εφημερία της 4ης Παθολογικής Κλινικής του «Ιπποκράτειου» Νοσοκομείου έκλεισε χθες με 44 εισαγωγές –με όσες είχε κλείσει και το «Παπανικολάου»– επί 134 ανθρώπων που προσήλθαν, ενώ άλλα 22 περιστατικά ήταν ύποπτα και μπήκαν υπό επιτήρηση. Με δυο λόγια, η κλινική έφτασε τα όριά της, όπως όλες πλέον οι κλινικές των νοσοκομείων της πόλης. Χθες άνοιξε και δέχεται περιστατικά Covid-19 το νοσοκομείο «Αγιος Δημήτριος» όπου ήδη διακομίστηκαν 9 περιστατικά από το «Ιπποκράτειο» ενώ η ιδιωτική κλινική «Αρωγή» αναμένεται να υποδεχθεί περιστατικά από αύριο. Ωστόσο, οι γιατροί ανησυχούν διότι η συγκεκριμένη κλινική μπορεί να περιθάλψει μόνο ελαφριά περιστατικά και, δυστυχώς, τα περισσότερα από αυτά που εισάγονται στα νοσοκομεία είναι βαριά. «Είμαστε πλέον σε οριακή κατάσταση», δηλώνει ρητά στην «Εφ.Συν.» ο Αλέξανδρος Γαρύφαλλος, καθηγητής Παθολογίας του ΑΠΘ, διευθυντής της 4ης Παθολογικής Κλινικής του «Ιπποκράτειου». Οπως σημειώνει ο ίδιος, «ξεπεράσαμε επίσης όρια και αντοχές του ιατρικού και νοσηλευτικού προσωπικού, ενώ η πανδημία δεν έχει τελειώσει. Δυστυχώς ο κόσμος δεν έχει αντιληφθεί τη σοβαρότητα της κατάστασης αλλά και η πολιτική της κυβέρνησης να τρέχει πίσω από τα γεγονότα έχει αποτέλεσμα να είμαστε πάντα ένα βήμα πίσω από την πανδημία». Πικρή η παρατήρησή του πως «το χειρότερο από όλα είναι ότι συνηθίσαμε την ιδέα του θανάτου, δεν ενοχλεί κανέναν το γεγονός ότι καθημερινά πεθαίνουν 30 με 40 άνθρωποι, είναι τρομαχτικό ότι ο θάνατος έλαβε χαρακτήρα κανονικότητας». Οι ΜΕΘ στη Θεσσαλονίκη είναι ασφυκτικά γεμάτες και την κατάσταση περιγράφει σε ανάρτησή της η διευθύντρια της Α΄ ΜΕΘ του Νοσοκομείου «Γ. Παπανικολάου» Μηλίτσα Μπιτζάνη: «Εχουμε 30 κλίνες ΜΕΘ Covid συνέχεια γεμάτες και καθημερινά διασωληνώνονται 1-2 ασθενείς που παραμένουν σε μια χειρουργική αίθουσα γιατί δεν υπάρχει πουθενά κενή κλίνη για να μεταφερθούν σε ΜΕΘ». Η κ. Μπιτζάνη εστιάζει αφενός στη μετάλλαξη Δέλτα («Εμφανίζεται με πολύ βαριά κλινική εικόνα. Βλέποντας στην αξονική τομογραφία την εικόνα των πνευμόνων των ασθενών αυτών καταλαβαίνεις ότι παλεύεις μάταια»), αφετέρου στα προβλήματα με τους αντιεμβολιαστές και τη συμπεριφορά τους ως ασθενών: «Αργούν πολύ να έρθουν στο νοσοκομείο, 1 έως και 2 εβδομάδες, παίρνοντας διαφορά φάρμακα στο σπίτι –μέχρι και οξυγόνο– και πηγαίνουν στο νοσοκομείο σε μαύρο χάλι, αφού έχουν μείνει με υποξυγοναιμία σειρά ημερών. Στο νοσοκομείο αρνούνται διάφορες θεραπείες – έρχονται καλά δασκαλεμένοι: ζητάνε διαφορά φάρμακα που δεν ξέρουν τι είναι, αλλά διάβασαν στο διαδίκτυο ή τους το είπε κάποιος “επιστήμονας” του διαδικτύου και κυρίως αρνούνται τη διασωλήνωση. Δηλαδή έρχονται να τους βοηθήσεις, αλλά θέλουν να κάνεις αυτά που σου λένε. Αποτέλεσμα; Εξουθενώνουν τους γιατρούς των κλινικών με συγχύσεις, καβγάδες, εισαγγελείς υπηρεσίας και απειλές μηνύσεων από τους συγγενείς τους, με αποτέλεσμα να διασωληνώνονται στο παρά πέντε. Φθάνουν στη ΜΕΘ σε άθλια, σχεδόν προθανάτια κατάσταση, με βλάβες σχεδόν σε όλα τα όργανα. Αγωνίζεσαι από φιλότιμο και επειδή έτσι έμαθες να κάνεις. Το αποτέλεσμα θα είναι αποκαρδιωτικό και το ξέρεις». Ανάλογη η κατάσταση και στα περιφερειακά νοσοκομεία. Σύμφωνα με το ρεπορτάζ, στο «Μαμάτσειο» Κοζάνης την περασμένη Παρασκευή είχαν διασωληνωθεί δύο ασθενείς στην Παθολογική Κλινική, αφού δεν υπήρχε κρεβάτι ΜΕΘ. Ενας από τους δύο παρέμενε και χθες εκτός ΜΕΘ. Ας σημειωθεί ότι το Νοσοκομείο Κοζάνης και η Παθολογική Κλινική εφημερεύει 24 ώρες το 24ωρο και συνεχίζει να δέχεται περιστατικά από άλλους νομούς και άλλες ΥΠΕ, και να νοσηλεύει πάνω από 50 αρρώστους, με δύο επιμελητές μόνιμους, έναν ιδιώτη παθολόγο που κάνει μόνο εφημερίες χωρίς πρωινό ωράριο και 5-7 ειδικευόμενους αποσβολωμένους, με καθήκοντα «πασπαρτού» και έτοιμους να παραιτηθούν! Επίσης, με τα περιστατικά κορονοϊού ασχολούνται μόνο οι παθολόγοι –όσοι έμειναν–, οι δύο πνευμονολόγοι, οι τρεις ιατροί της εντατικής και λίγοι ιατροί των ΤΕΠ, με ανάθεση να… βρίσκονται σε πολλά σημεία ταυτόχρονα. Ετσι, δεν μπορούν να ανοίξουν νέες κλίνες ΜΕΘ, ενώ φυσικά κανένας δεν λέει τίποτα: α) για επιστροφή γιατρών πρώτης γραμμής (αναισθησιολόγοι) που έχουν μετακινηθεί σε φορείς όπου επιτελούν κυρίως διοικητικά έργο (ΕΚΑΒ), β) για τη φυγή 30 γιατρών τους τελευταίους μήνες δίχως προσπάθεια να παραμείνουν, δίχως να τους δοθούν κίνητρα, απεναντίας υπήρξαν αντικίνητρα… Το αποτέλεσμα είναι να λειτουργεί σαν Κέντρο Υγείας το νοσοκομείο που καλύπτει περίπου 150.000 πολίτες."
efsyn.gr,https://www.efsyn.gr/politiki/antipoliteysi/316925_i-protasi-tsipra-gia-epistimoniki-epitropi-koinis-apodohis,ΑΝΤΙΠΟΛΙΤΕΥΣΗ,Η πρόταση Τσίπρα για επιστημονική επιτροπή κοινής αποδοχής,2021-10-30 13:46, efsyn.gr ,"Ευθύνες στην κυβέρνηση και προσωπικά στον πρωθυπουργό, Κυριάκο Μητσοτάκη, για την αρνητική εξέλιξη στο μέτωπο της πανδημίας, αποδίδει ο πρόεδρος του ΣΥΡΙΖΑ-Π.Σ., Αλέξης Τσίπρας και προτείνει μια ολιγομελή επιστημονική επιτροπή με πρόσωπα κοινής αποδοχής που θα σχεδιάσει και θα προτείνει μέτρα χωρίς τη σκέψη στο πολιτικό κόστος. Σε ανάρτησή του στα μέσα κοινωνικής δικτύωσης, ο Αλέξης Τσίπρας, αφού κάνει αναδρομή στις αρνητικές εξελίξεις του τελευταίου χρόνου, κατηγορεί την κυβέρνηση ότι έχει εγκαταλείψει την προσπάθεια για να μπει ένα «φρένο» στην πανδημική κρίση και της καταλογίζει ότι «έχει προτεραιότητα να χαϊδέψει τα αυτιά τού, ως επί το πλείστον ακροδεξιών πεποιθήσεων, αντιεμβολιαστικού ακροατηρίου». Ένα χρόνο μετά, αναφέρει ο πρόεδρος του ΣΥΡΙΖΑ, «λες και δεν πέρασε ούτε μια ημέρα, είδαμε στη Θεσσαλονίκη το ίδιο ακριβώς έργο. Με τους ίδιους πρωταγωνιστές. Μόνο που φέτος, την επόμενη της εθνικής μας επετείου τα μεγέθη είναι ασύγκριτα χειρότερα. Χθες καταγράφηκαν 3.643 νέα κρούσματα, 55 θάνατοι, ενώ έχουμε 392 διασωληνωμένους συμπολίτες μας. Ενώ η Θεσσαλονίκη, η πόλη των επαναλαμβανόμενων κυβερνητικών λαθών, κατέγραψε αρνητική πρωτιά με 661 κρούσματα έναντι 599 της τουλάχιστον τριπλάσιας σε πληθυσμό Αττικής». Και συνεχίζει: «Η αδράνεια και η επανάληψη των ίδιων λαθών από τη κυβέρνηση Μητσοτάκη δεν αποτελεί είδηση. Είναι άλλωστε γνωστό ότι έχει πετάξει λευκή πετσέτα. Έχρισε υπουργό κάποιον που παλαιότερα πρωτοστατούσε στην αμφισβήτηση της επιστήμης και των εμβολίων και πιο πρόσφατα είχε δηλώσει ότι δεν είναι δουλειά της κυβέρνησης να πείσει τους πολίτες να εμβολιαστούν. Το μήνυμα σαφές και η προτεραιότητα να χαϊδέψει τα αυτιά τους, ως επί το πλείστον ακροδεξιών πεποιθήσεων, αντιεμβολιαστικού ακροατηρίου, ακόμη σαφέστερη. Αργότερα κήρυξε μάλιστα και το τέλος της πανδημίας. Με αποφάσεις που πάρθηκαν χωρίς να έχουν την έγκριση καμίας επιτροπής επιστημόνων. Με εμβολιαστική κάλυψη εδώ και πολύ καιρό κολλημένη γύρω στο 60%, ενώ άλλες χώρες έχουν υπερβεί το 80%, και με σταθερές, εδώ και μήνες, επιδόσεις σε απώλειες που μας κατατάσσουν στους χειρότερους σε όλη την Ευρώπη, η κυβέρνηση Μητσοτάκη επέλεξε, απλά να μην ασχολείται. Πως το είπε πάλι ο υπουργός της αναπτύξεως; ”Να μη σώσουν, όσοι δεν εμβολιάστηκαν”».  Εκτιμά πως τα πράγματα «εξελίσσονται για άλλη μια φορά με τρόπο οδυνηρό» και υπογραμμίζει πως «κάτι πρέπει να κάνουμε» καθώς «ο κ. Μητσοτάκης και η κυβέρνησή του, έχουν αποφασίσει να μην ασχολούνται. Να μην ενισχύουν το ΕΣΥ γιατί δεν είναι στο πρόγραμμά τους, και ας βρίσκεται πάλι στα όρια της κατάρρευσης από την υποστελέχωση. Να αδιαφορούν που ο εμβολιασμός βάλτωσε γιατί δεν θέλουν να τα βάλουν με τους αντιεμβολιαστές ψηφοφόρους τους, ούτε να πείσουν με στοχευμένες καμπάνιες όσους ακόμα διατηρούν επιφυλάξεις. Να μην προωθούν τα φαρμακευτικά προγράμματα για να μην παραδεχτούν την ανεπάρκειά τους να τα φέρουν νωρίτερα». Ο Αλ. Τσίπρας ζητά από όλους, «κόμματα, επιστήμονες, πολίτες, να μη συμβιβαστούμε με την ιδέα ότι θα συνηθίσουμε στην απώλεια της ζωής» και προσθέτει: «Να μη συμβιβαστούμε με την ιδέα ότι και αυτό τον χειμώνα θα χάσουμε άδικα πολλές χιλιάδες συμπολίτες μας. Να μη συμβιβαστούμε με την ιδέα ότι δεν γίνεται να αλλάξουμε τη πορεία των πραγμάτων. Να μην αποδεχτούμε ότι δεν γίνεται να εμβολιάσουμε περισσότερους, να προστατέψουμε περισσότερους. Η έκτακτη κατάσταση απαιτεί έκτακτα μέτρα. Η κυβέρνηση όμως αρνείται να αναλάβει πολιτική ευθύνη. Αρνήθηκε πέρυσι την πρότασή μου για υπουργό κοινής αποδοχής. Ακόμη και για σύσκεψη πολιτικών αρχηγών. Αρνείται και τώρα να παραδεχτεί την τραγική πορεία της χώρας. Τώρα όμως δεν είναι η ώρα του πολιτικού ανταγωνισμού αλλά η ώρα της ευθύνης. Ας συμφωνήσουμε τουλάχιστον σε αυτό: Ότι πρέπει να κάνουμε ό,τι περισσότερο μπορούμε για να αποφύγουμε μια νέα εκατόμβη νεκρών τους επόμενους μήνες»."
efsyn.gr,https://www.efsyn.gr/ellada/ygeia/315628_trigyro-foyntonei-kai-mainetai-i-pandimia-alla-opoy-yparhei-eody-ehoyme,ΥΓΕΙΑ,"Τριγύρω φουντώνει και μαίνεται η πανδημία, αλλά όπου υπάρχει ΕΟΔΥ έχουμε ξαστεριά",2021-10-21 06:00, Απόστολος Λυκεσάς ,"O πρόεδρος του ΕΟΔΥ, Θεοκλής Ζαούτης Πρόκειται για κατόρθωμα που αξίζει ιδιαίτερη καταχώριση. Ο πρόεδρος του ΕΟΔΥ, Θεοκλής Ζαούτης, βρέθηκε χθες στη Θεσσαλονίκη και -άγνωστο από ποιον πληροφοριοδότη το έμαθε- μας ενημέρωσε ότι υπάρχει μια «μικρή πίεση στα νοσοκομεία» και επιπλέον υπάρχει «διαθεσιμότητα σε ΜΕΘ»! Όχι, δεν είπε τίποτα για τις παρελάσεις, τις λιτανείες, για τα νοσοκομεία της περιφέρειας ή αυτά της Θεσσαλονίκης που κινδυνεύουν από στιγμή σε στιγμή να «πνιγούν» στην πλημμυρίδα κρουσμάτων από τη Βόρεια Ελλάδα, δεν έχει ακούσει ούτε μία φωνή απόγνωσης γιατρών και νοσηλευτών. Δεν άκουσε καν τον δήμαρχο Θεσσαλονίκης, Κωνσταντίνο Ζέρβα, δίπλα του, που όσο πιο ευγενικά μπορούσε δήλωνε: «Με ανησυχούν τα αυξημένα κρούσματα». Έτσι ακριβώς τα είπε ο κ. Ζαούτης, «υπάρχει μια πίεση στα νοσοκομεία, όμως ευτυχώς η αναλογία κρουσμάτων σε νοσηλείες δεν είναι η ίδια που είχαμε στο δεύτερο και τρίτο κύμα στη Θεσσαλονίκη και αυτό είναι ένα αποτέλεσμα του εμβολιασμού. Υπάρχει διαθεσιμότητα σε κλίνες ΜΕΘ», και απευθυνόμενος σε περιοχή με πληθυσμό εμβολιασμένο κάτω του 50% αρκέστηκε να επαναλάβει την αναγκαιότητα εμβολιασμού. Το μόνο που είδε είναι μια αύξηση στον αριθμό κρουσμάτων στα παιδιά. Αλλά «αποτελούν 25-30% των κρουσμάτων, ευτυχώς δεν έχουμε δει μεγάλη αύξηση σε νοσηλείες στα παιδιά και πολύ σοβαρά νοσήματα». Δίπλα του ο δήμαρχος ευγενικά σημείωνε πως «με ανησυχούν τα αυξημένα κρούσματα και κάνω έκκληση να συνεχίσουμε να τηρούμε τα υγειονομικά πρωτόκολλα με μάσκες και προφυλάξεις. Η πόλη χρειάζεται την κανονικότητα και πρέπει να τηρούμε τα μέτρα και να εμβολιαστούμε». Κι όμως την ίδια στιγμή και 11 μέρες μετά την άρση του μίνι lockdown, τα κρούσματα στη Βόρεια Ελλάδα έχουν διπλασιαστεί, με διαστημική εκτόξευση στην Ημαθία, διπλασιασμό σε Ξάνθη και Έβρο και σχεδόν διπλάσια αύξηση στη Θεσσαλονίκη. Επίσημα αυτά τα στοιχεία, του ίδιου του ΕΟΔΥ. Αποτέλεσμα; Ξεχειλίζουν πια οι κορονοκλινικές στα περιφερειακά νοσοκομεία, ενώ για κρεβάτι ΜΕΘ δίνεται κυριολεκτικά αγώνας. Διασωληνωμένοι ασθενείς πεθαίνουν καθημερινά χωρίς να προλάβουν να βρουν κλίνη ΜΕΘ, να έχουν δηλαδή μια βάσιμη ελπίδα ανάρρωσης. ΑΧΕΠΑ, «Παπανικολάου» επιβεβαιώνουν τις σχετικές καταγγελίες της ΠΟΕΔΗΝ και το ρεπορτάζ. Διευθυντές κλινικών και γιατροί της πρώτης γραμμής καταλήγουν σε κοινά συμπεράσματα μιλώντας στην «Εφ.Συν.»: «Η χωρητικότητα και οι αντοχές των νοσοκομείων της πόλης έχουν όρια και τα αγγίζουμε. Χρειάζεται αληθινή επίταξη του ιδιωτικού τομέα που μέχρι τώρα παρακολουθεί αμέτοχος, για να κρατηθεί η ισορροπία στο ΕΣΥ. Να γυρίσουν άμεσα οι ανεμβολίαστοι εργαζόμενοι, το κρατικό πείσμα δεν είναι πολιτική στάση. Απαγόρευση παρελάσεων, λιτανειών. Άμεση επέμβαση στο Πανεπιστήμιο, ειδικότερα στη Λέσχη. Προσλήψεις ιατρικού και νοσηλευτικού προσωπικού». Αλλά ποιος τους ακούει; Ασφυκτική η κατάσταση για το Νοσοκομείο Σερρών. Σύμφωνα με δηλώσεις του διευθυντή της Ιατρικής Υπηρεσίας του Νοσοκομείου της πόλης, Δημήτρη Μπαλαξή, οι κλίνες Covid-19 του νοσοκομείου έχουν γεμίσει, νοσηλεύονται 40 ασθενείς στις απλές κλίνες και άλλοι 11 στη ΜΕΘ (που είναι δυναμικότητας... 10 κλινών). Στις Σέρρες γράφηκε χθες ένα από τα πλέον δραματικά περιστατικά της πανδημίας, ενδεικτικό της έκτασης του αντιεμβολιαστικού πνεύματος που έχει κυριεύσει και αυτόν τον νομό αλλά και της αποφασιστικότητας των αρνητών ακόμη και όταν κινδυνεύει η ζωή τους. Στο Νοσοκομείο Σερρών πέθανε χθες ο 45χρονος, πατέρας τριών παιδιών, υποδιευθυντής του Μουσικού Σχολείου Σερρών, Χρήστος Καραμάνης, ανεμβολίαστος, που με γραπτή του δήλωση, την οποία προφορικά επικύρωσε και η σύζυγός του, αρνιόταν τη διασωλήνωση. Πολλοί πάντως στις Σέρρες εκτιμούν ότι ακόμη κι αυτό το ακραίο περιστατικό δεν πρόκειται να βοηθήσει να αλλάξουν αντιλήψεις οι αντιεμβολιαστές του νομού."
efsyn.gr,https://www.efsyn.gr/stiles/ano-kato/315513_i-listapetsa-tis-ntropis-kai-o-kindynos-gia-ti-dimokratia,ΑΝΩ ΚΑΤΩ,Η #λίστα_Πέτσα της ντροπής και ο κίνδυνος για τη δημοκρατία,2021-10-20 16:00, Κώστας Ζαφειρόπουλος ,"Σύμφωνα με την τελευταία έκθεση του Digital News Report του Reuters Institute, η Ελλάδα βρίσκεται στις τελευταίες θέσεις παγκοσμίως ως προς την εμπιστοσύνη των πολιτών στα ΜΜΕ. Συγκεκριμένα βρισκόμαστε στο ίδιο επίπεδο με τη Βουλγαρία των αμετανόητων αντιεμβολιαστών, με τη Νότια Κορέα των τεράστιων ανισοτήτων τύπου Squid («Παιχνίδι του καλαμαριού») και των ρημαγμένων από τη φτώχεια Φιλιππίνων. Στο ερώτημα «Πόσο σας απασχολεί η οικονομική κατάσταση των μέσων ενημέρωσης;», στην Ελλάδα το 59% απαντά καθόλου, πολύ μεγαλύτερο ποσοστό από την πλειονότητα των ευρωπαϊκών χωρών. Και στην ερώτηση «Πιστεύετε ότι η κυβέρνηση πρέπει να αναλάβει πρωτοβουλίες για να ενισχύσει ειδησεογραφικούς οργανισμούς που δεν μπορούν να επιβιώσουν μόνοι τους;» η απάντηση είναι εξίσου εντυπωσιακή: το 54% το αρνείται κατηγορηματικά. Ποσοστό μεγαλύτερο από αυτό σε Γαλλία, Γερμανία, Ισπανία, Πορτογαλία, Μ. Βρετανία και για να μην πολυλογώ από όλες τις ευρωπαϊκές χώρες, πλην... Βουλγαρίας. Δίνουμε ωστόσο τις ίδιες απαντήσεις με τη Νότια Κορέα των «Παράσιτων». Στην Ελλάδα μόλις το 32% εμπιστεύεται τα ΜΜΕ, ενώ μόλις το 12% πληρώνει για την ψηφιακή ενημέρωση. Με άλλα λόγια: Σας διαβάζουμε και σας βλέπουμε, δεν σας εμπιστευόμαστε, δεν θέλουμε να πληρώνουμε για τις ειδήσεις και δεν θέλουμε κρατικές ενισχύσεις για τα μέσα ενημέρωσης. Το ποιος κερδίζει από αυτήν την άλυτη εξίσωση είναι προφανές: οι ελίτ και το αναπαραγόμενο σύστημα διαπλοκής και εξουσίας. Δεν κερδίζει μόνο η κυβέρνηση Μητσοτάκη αλλά και οι ακροδεξιοί και οι αντιεμβολιαστές, δύο σύνολα δηλαδή σε μεγάλο βαθμό πανομοιότυπα. Σημειώνεται πως η έρευνα του Reuters Institute ολοκληρώθηκε αφού έτρεξε η σκανδαλώδης καμπάνια Πέτσα. Χθες μάθαμε -καθυστερημένα- ότι η δικογραφία για τη λίστα διαβιβάστηκε στη Βουλή με διερευνώμενο αδίκημα αυτό της απιστίας εις βάρος του Δημοσίου. Ομως ίσως ακόμα χειρότερο από την αδιαφάνεια και την κυβερνητική χειραγώγηση των ΜΜΕ σε βάθος χρόνου είναι η καταρράκωση της εμπιστοσύνης των πολιτών στα (αστικά) ΜΜΕ και αυτός είναι πραγματικός κίνδυνος για τη Δημοκρατία, ελλείψει άλλων επιλογών."
efsyn.gr,https://www.efsyn.gr/ellada/ekpaideysi/315337_nka-de-gyrisame-stis-sholes-mas-gia-na-tis-xanakleisei-i-kybernisi,ΕΚΠΑΙΔΕΥΣΗ,ΝΚΑ: «Δε γυρίσαμε στις σχολές μας για να τις ξανακλείσει η κυβέρνηση»,2021-10-19 13:02, efsyn.gr ,"Εικόνες φοιτητών να συνωστίζονται και να στοιβάζονται σε αμφιθέατρα και σκάλες για να καταφέρουν να παρακολουθήσουν τα δια ζώσης μαθήματά τους στα ελληνικά πανεπιστήμια έχουν προβληματίσει ιδιαίτερα  τη νεολαία της Κομμουνιστικής Απελευθέρωσης. Η ανακοίνωση της ΝΚΑ εκθέτει όλα τα αιτήματα των φοιτητών προκειμένου να διεξάγεται με ασφάλεια και τηρώντας τα μέτρα κατά της Covid-19 το μάθημα στα πανεπιστημιακά ιδρύματα.   Tο νέο ακαδημαϊκό έτος ξεκίνησε και τo υπουργείο ήδη έχει εξαγγείλει ότι τα μαθήματα σε όλα τα ιδρύματα θα γίνουν δια ζώσης. Χωρίς όμως να έχει ληφθεί κανένα ουσιαστικό μέτρο η ασφάλεια μοιάζει να μην είναι προτεραιότητα, πράγμα που, δυστυχώς, σημαίνει ότι υπάρχει σημαντική πιθανότητα όπως ανοίξουμε, να ξανακλείσουμε. Άλλωστε, ποιος δε θυμάται το περσινό φιάσκο με τα σχολεία; Γενικότητες ως προς την ιχνηλάτηση, αποκλεισμοί ανεμβολίαστων φοιτητών και φοιτητριών, με οικονομική επιβάρυνση των ίδιων των φοιτητών για τεστ σε ιδιωτικά κέντρα και συνέχιση του αφηγήματος περί ανεύθυνης νεολαίας και ατομικής ευθύνης παρότι πάνω από το 70% των φοιτητών έχουν ήδη εμβολιαστεί, θολές υποσχέσεις για εμβολιαστικά κέντρα στα ιδρύματα χωρίς καμία ουσιαστική προετοιμασία, παρουσίαση του εμβολίου ως πανάκεια χωρίς καμία ενίσχυση του ΕΣΥ,  μηδαμινές προσλήψεις, καμιά μέριμνα για τις εγκαταστάσεις και η λίστα συνεχίζεται... Το Φοιτητικό Κίνημα πάλεψε από την πρώτη στιγμή για ενίσχυση του ΕΣΥ, για προσλήψεις προσωπικού, εκπαιδευτικού και καθαριότητας, για επαρκείς εγκαταστάσεις ώστε τα μαθήματα και τα εργαστήρια να πραγματοποιούνται με αποστάσεις. Δεν θα σταματήσουμε επειδή η κυβέρνηση προσπαθεί να μας πετάξει ένα τυράκι, με το δήθεν «άνοιγμα» των πανεπιστημίων χωρίς την λήψη των απαραίτητων μέτρων. Μάλιστα, το φοιτητικό κίνημα και οι χιλιάδες φοιτητές που κινητοποιήθηκαν την περσινή χρονιά, έβαλαν τα γυαλιά στο υπουργείο Παιδείας που αδιαφορούσε, οργανώνοντας αντιμαθήματα δια ζώσης στα προαύλια των κλειστών σχολών! Ας είμαστε σαφείς, για ασφαλές άνοιγμα απαιτούνται: Δεν τους επιτρέπουμε να τζογάρουν άλλο με τις σπουδές και τις ζωές μας. Κυβέρνηση, ΕΕ και από δίπλα ΣΥΡΙΖΑ-ΚΙΝΑΛ παίρνουν όρκους πίστης σε μια παιδεία υποχρηματοδοτούμενη, με τα λεφτά να δίνονται στους πολεμικούς εξοπλισμούς, την καταστολή, το χρέος ή στις διάφορες λίστες Πέτσα! Δεν τους επιτρέπουμε να ανοίξουν τις σχολές, για να τις ξανακλείσουν! Να δοθούν εδώ και τώρα λεφτά για την παιδεία και την υγεία! Μετά το πώς θα ανοίξουν οι σχολές, πρέπει να καταπιαστούμε και με το -ίσως δυσκολότερο- ερώτημα: σε τι σχολές θέλουμε να επιστρέψουμε; Ο νόμος Κεραμέως-Χρυσοχοΐδη άφησε εκτός σχολών 40.000 παιδιά, 15.000 περισσότερα απ' ότι πέρσι, ενώ η κυβέρνηση είχε ήδη μεριμνήσει να θεσμοθετήσει την εξίσωση πτυχίων ιδιωτικών κολλεγίων – δημόσιων πανεπιστημίων. Ένας νόμος που προβλέπει πειθαρχικές διώξεις και ποινικοποιεί ουσιαστικά κάθε μορφή διεκδίκησης και αγώνα, πανεπιστημιακή αστυνομία, διαγραφές και εντείνει την κατεύθυνση που μπαίνει εδώ και χρόνια για απομαζικοποίηση της τριτοβάθμιας εκπαίδευσης και για στροφή των φτωχών στρωμάτων στην τεχνική εκπαίδευση. Ένας νόμος που πολύ βόλεψε την κυβέρνηση της ΝΔ, καθώς με πάνω από 18.000 κενές θέσεις στα ΑΕΙ, συζητιέται ήδη νέο νομοσχέδιο που συγχωνεύει ή κλείνει τμήματα. Όπως γλαφυρά ειπώθηκε και στις μαθητικές κινητοποιήσεις της περσινής χρονιάς: με 10 δεν μπαίνεις, εκτός αν είναι χιλιάρικα.  Στέλνουμε, λοιπόν, τελεσίγραφο σε υπουργείο και κυβέρνηση: δεν θα ανεχτούμε οι σχολές μας να καταντήσουν όπως τις φαντασιώνονται! Εμείς δεν θέλουμε σχολές νεκρές και αποστειρωμένες. Δεν θέλουμε να επιδεικνύουμε κάρτες εισόδου στους μπάτσους στην είσοδο των πανεπιστημίων μας για να πάμε στο μάθημα, στη συνέλευση ή στην σίτιση, λες και εισερχόμαστε σε σωφρονιστικά ιδρύματα. Δεν θέλουμε η πρώτη μας φορά σε αμφιθέατρο μετά από 2 σχεδόν χρόνια να συνοδεύεται με εικόνες από άδειους διαδρόμους και έδρανα, όπου η ανάρτηση μιας αφίσας θα διώκεται ποινικά.  Δεν θέλουμε να γυρίσουμε στις σχολές μας και το πρώτο έτος να είναι μισό λόγω της ΕΒΕ, και τα παιδιά που θα μπορούσαν να είναι συμφοιτητές μας, να αναγκάζονται να πάνε σε ιδιωτικά. Δεν θέλουμε να επιστρέψουμε στη σχολή μας με το άγχος και τον φόβο ότι θα κλείσει με τις επικείμενες συγχωνεύσεις. Δεν θα επιστρέψουμε σε ένα πανεπιστήμιο αγνώριστο από αυτό αφήσαμε, αλλά για όλους τους λάθος λόγους. Εμείς θα κάνουμε τις σχολές μας αγνώριστες, γιατί αγωνιζόμαστε για να χωράνε σ' αυτές όλα τα παιδιά. Γιατί διεκδικούμε ολόπλευρη μόρφωση και γνώση, ώστε να έχουμε ολική εποπτεία του αντικειμένου μας, και όχι κατάρτιση και αποσπασματικές δεξιότητες, που μας κάνουν αναλώσιμα ρομπότ στην αγορά εργασίας. Γιατί διεκδικούμε παιδεία δημόσια και δωρεάν για όλους, και θα τα καταφέρουμε! -Κατάργηση της τηλεκπαίδευσης! Καμία χρήση της για το χτύπημα των φοιτητικών συλλόγων και των δράσεών τους! -Άμεση αύξηση της χρηματοδότησης για τη δημόσια παιδεία και υγεία, και όχι για το χρέος, πολεμικούς εξοπλισμούς, ΜΜΕ και αστυνομία! Λεφτά για σίτιση και στέγαση των φοιτητών, άμεση ανέγερση εστιών και επίδομα για τους φοιτητές που σπουδάζουν εκτός της πόλης τους! -Διαγνωστικά και εμβολιαστικά κέντρα μέσα στις σχολές, δωρεάν για όλους. Κανένας διαχωρισμός ανεμβολίαστων και εμβολιασμένων! Δωρεάν παροχή αντισηπτικών και μασκών από τα τμήματα! -Μόνιμες προσλήψεις διδακτικού, διοικητικού προσωπικού και προσωπικού καθαριότητας στα πανεπιστήμια. -Να καταργηθεί εδώ και τώρα η ΕΒΕ! Να μην ξαναεφαρμοστεί και να γεμίσουν τώρα όλες οι κενές θέσεις στα ΑΕΙ! -Να καταργηθεί εδώ και τώρα ο νόμος Κ-Χ! Να πάρουν πίσω οποιαδήποτε εξαγγελία για νέο νομοσχέδιο που κλείνει τμήματα  "
efsyn.gr,https://www.efsyn.gr/politiki/paraskinia/314726_antiemboliastes,ΠΑΡΑΣΚΗΝΙΑ,Αντιεμβολιαστές,2021-10-15 07:46, Κ.ΖΑΦ. ,"Dreamstime Ενα λάθος στα γραφήματα στο κεντρικό δελτίο ειδήσεων του Mega, σε αντίθεση με όσα σωστά μετέφερε η ρεπόρτερ, αποτέλεσε την αφορμή για ακόμη μια διασπορά ψευδών ειδήσεων για τον κορονοϊό. Οπως ανέφεραν και τα hellenic hoaxes, τα τελευταία εικοσιτετράωρα διαμοιράζεται από χρήστες μέσων κοινωνικής δικτύωσης ο ισχυρισμός ότι η πλειονότητα ασθενών που νοσηλεύονται σε απλές κλίνες Covid-19 και ΜΕΘ των νοσοκομείων ΑΧΕΠΑ και Ιπποκράτειο αφορά εμβολιασμένους. Φυσικά η αλήθεια είναι ακριβώς η ανάποδη. Ιστοσελίδες που έσπευσαν να αγκαλιάσουν τις συγκεκριμένες ψευδείς ειδήσεις ήταν μεταξύ άλλων το difernews.gr, sfairika.gr, defencenet.gr, pronews.gr. Ειδικά η τελευταία συγκαταλέγεται στις πιο επιδραστικές στο αντιεμβολιαστικό κίνημα όπως φαίνεται από πρόσφατη μελέτη του καθηγητή Νίκου Σμυρναίου.    "
efsyn.gr,https://www.efsyn.gr/kosmos/eyropi/314427_o-mario-ntragki-den-dehetai-neofasistikoys-ekbiasmoys,ΕΥΡΩΠΗ,Ο Μάριο Ντράγκι δεν δέχεται νεοφασιστικούς εκβιασμούς,2021-10-13 11:41, Θεόδωρος Ανδρεάδης - Συγγελλάκης ,"Ο Μάριο Ντράγκι έως τώρα κατάφερε να ενισχύσει το προφίλ του εντός της Ιταλίας και να πείσει σχεδόν όλους όσοι στην αρχή τον αντιμετώπιζαν με δυσπιστία: η κυβερνητική πολιτική σε ό,τι αφορά την πανδημία επέτρεψε το κανονικό άνοιγμα των σχολείων, όπου μέχρι αυτή τη στιγμή δεν έχουν καταγραφεί σημαντικά προβλήματα. Η άμεση επιστροφή στην τηλεκπαίδευση, την οποία πολλοί είχαν προβλέψει, προς το παρόν αναβάλλεται. Η επιτροπή ειδημόνων, παράλληλα, που συμβουλεύει την ιταλική κυβέρνηση έδωσε το αναγκαίο «ελεύθερο» για να μπορέσουν να ξανανοίξουν ντίσκο και κλαμπ, έστω και με μειωμένη πληρότητα: αρχικά έγινε αναφορά σε ποσοστό 35% για τους κλειστούς χώρους, 50% για τους ανοιχτούς. Αλλά η κυβέρνηση της Ρώμης τελικά αύξησε τα ποσοστά αυτά σε 50% και 75% αντίστοιχα. Οι θαμώνες θα πρέπει να φοράνε τη μάσκα όταν κάθονται στα τραπέζια, αλλά όχι όταν χορεύουν. Και για την είσοδο στα μαγαζιά θα απαιτείται φυσικά «πράσινο πάσο εμβολιασμένου». Σε ό,τι αφορά τους κινηματογράφους και τα θέατρα, η πληρότητα θα φτάνει το 100%, ενώ στα στάδια θα μπορεί να γεμίζει το 75% των θέσεων και στα κλειστά το 60%. Πρόκειται, δηλαδή, για σαφή, απτά μηνύματα που δείχνουν ότι η ζωή ξαναρχίζει και ότι ο εμβολιασμός πέτυχε τους κύριους στόχους του. Η μεγαλύτερη επιτυχία είναι ότι εμβολιάστηκε πλήρως το 80% των Ιταλών. Πολλοί επιστήμονες, μάλιστα, ελπίζουν ότι μέσα στους επόμενους δυο μήνες το ποσοστό αυτό θα μπορέσει να αγγίξει ακόμη και το 90%. Πρέπει να υπενθυμίσουμε, άλλωστε, ότι κύριο ρόλο στη διαμόρφωση της όλης αυτής πραγματικότητας παίζει και το «υποχρεωτικό πράσινο πάσο εμβολιασμένου», το οποίο θα μπει σε ισχύ σε όλους τους χώρους εργασίας και διασκέδασης από τις 15 του μηνός. Οι ακραίοι αντιεμβολιαστές, βέβαια, έδειξαν τις πραγματικές τους, άγριες διαθέσεις: το Σαββατοκύριακο, νεοφασίστες, που προσπαθούν να ελέγξουν το σύνολο του κινήματος «no vax», εισέβαλαν στα γραφεία του ιταλικού κεντροαριστερού συνδικάτου Cgil και προκάλεσαν συγκρούσεις σε πολλές περιοχές του κέντρου της Ρώμης. Νεοφασίστες, φασίστες, πρώην τρομοκράτες και ο περίγυρός τους επιχειρούν να προχωρήσουν σε «μπρα ντε φερ» και να ανεβάσουν την ένταση στα ύψη. Για να δημιουργηθεί πρόβλημα στην εφαρμογή του «πάσου», αλλά κυρίως και για να πετύχουν «πολιτικό προσηλυτισμό». Η ιταλική κυβέρνηση απάντησε με αποφασιστικότητα, εκφράζοντας απεριόριστη συμπαράσταση στη Cgil, αλλά και κάνοντας σαφές ότι δεν θα αλλάξει, ούτε στο ελάχιστο, τη μέχρι τώρα πολιτική της για την αντιμετώπιση της υγειονομικής κρίσης. Στον ορίζοντα, μεταξύ των άλλων, προβάλλει και η αυστηροποίηση των κριτηρίων για να μπορούν στο εξής να πραγματοποιούνται πορείες και διαδηλώσεις διαμαρτυρίας. Μπορεί, δηλαδή, εξαιτίας των φασιστών, να την πληρώσουν και οι εργαζόμενοι, οι οποίοι διαδηλώνουν για να βρουν το δίκιο τους. Αλλά ο κύριος στόχος του Ντράγκι σε αυτή τη φάση είναι να αποδείξει ότι η κυβερνητική του συμμαχία και όλοι οι δημοκρατικοί θεσμοί δεν εκβιάζονται από μια χούφτα νεοφασίστες. Ο Ιταλός τεχνοκράτης πρωθυπουργός, βέβαια, θέλει να πετύχει και κάτι άλλο: να αναγκάσει τη Λέγκα του Σαλβίνι και τα ακροδεξιά Αδέλφια της Ιταλίας να σταματήσουν επιτέλους κάθε «επικίνδυνη επαφή» με τους νοσταλγούς του Ντούτσε. Διότι μετά την τεράστια πόλωση των τελευταίων ημερών, είναι πιο δύσκολο να κρύβεται κανείς πίσω από το δάχτυλό του..."
efsyn.gr,https://www.efsyn.gr/stiles/apopseis/314311_spasame-pagkosmio-rekor-lokntaoyn-sti-melboyrni,ΑΠΟΨΕΙΣ,Σπάσαμε το παγκόσμιο ρεκόρ λοκντάουν στη Μελβούρνη,2021-10-12 16:00, Βασίλης Παπαστεργιάδης* ,"Η Μελβούρνη έχει σπάσει το παγκόσμιο ρεκόρ ημερών σε γενικό λοκντάουν λόγω του κορονοϊού. Καθώς τα νέα κρούσματα ξεπερνούν την περίοδο αυτή τα 1.000 ημερησίως, οι κάτοικοι της δεύτερης μεγαλύτερης πόλης της Αυστραλίας έχουν αναγκαστεί σε κατ’ οίκον απομόνωση πάνω από 245 ημέρες! Και το γενικό λοκντάουν προβλέπεται να συνεχιστεί, τουλάχιστον έως τις αρχές του Νοεμβρίου. Οι αιτίες που οδηγήθηκε η Μελβούρνη στην κατάσταση αυτή είναι πολλές. Τα αυστηρά περιοριστικά είχαν αρχικό στόχο να μειωθούν στο μηδέν τα νέα κρούσματα, κάτι που το πετύχαμε πηγαίνοντας σε λοκντάουν. Αλλαξαν όμως τα πράγματα όταν εμφανίστηκε η μετάλλαξη Δέλτα και δεν μπορούσαμε να περιορίσουμε τα κρούσματα. Ετσι ξαναμπήκαμε σε λοκντάουν μέχρι να εμβολιαστεί η πλειονότητα του πληθυσμού. Σε αυτό συνέβαλε και το γεγονός ότι καθυστερήσαμε γενικά με τον εμβολιασμό. Η αιτία για αυτό είναι απλή. Αρχικά η κυβέρνηση πήρε την απόφαση να κατασκευάζεται το εμβόλιο AstraZeneca στη Μελβούρνη. Οταν όμως άρχισε να συζητείται το θέμα των παρενεργειών και ιδιαίτερα μερικών θανάτων από θρομβώσεις, αποφασίστηκε να προμηθευτούμε νέα εμβόλια όπως το Pfizer. Το αποτέλεσμα όλων αυτών ήταν να καθυστερήσει ο εμβολιασμός του πληθυσμού και να πολλαπλασιαστούν τα κρούσματα με την εμφάνιση της μετάλλαξης Δέλτα, ιδιαίτερα στην περιοχή του Σίντνεϊ και της Μελβούρνης. Οι επιπτώσεις των αυστηρών περιοριστικών μέτρων είναι τεράστιες. Οι επιχειρήσεις έχουν διακόψει τη λειτουργία τους, τα σχολεία έχουν κλείσει, οι άνθρωποι παραμένουν κλεισμένοι στα σπίτια τους χωρίς να μπορούν να συναντηθούν με συγγενείς και φίλους τους και η κυκλοφορία απαγορεύεται από τις 9 το βράδυ ώς τις 5 το πρωί στη Μελβούρνη. Προσωπικά, δεν μπορώ να συναντηθώ με τη μητέρα μου και τους φίλους μου, καθώς απαγορεύονταν οι επισκέψεις σε άλλο σπίτι και δεν μπορούμε να ταξιδέψουμε πάνω από πέντε χιλιόμετρα, κάτι που τώρα έχει αυξηθεί στα 10 χιλιόμετρα. Οι ηλικιωμένοι γονείς μας δεν μπορούν να δουν τα παιδιά τους και τα εγγόνια τους. Εκλεισαν τα σύνορα με τις άλλες πολιτείες της Αυστραλίας και με το εξωτερικό και δεν μπορούμε να ταξιδέψουμε και να επισκεφθούμε την πατρίδα μας. Ενα κομμάτι της κοινωνίας μας, ιδίως αντιεμβολιαστές, άρχισε να διαμαρτύρεται. Για πρώτη φορά από τότε που ξεκίνησε η πανδημία ορισμένοι άνθρωποι άρχισαν να βγαίνουν στον δρόμο ζητώντας να σταματήσουν τα περιοριστικά μέτρα και να επιστρέψει ο κόσμος στην κανονική του ζωή. Το φαινόμενο των συγκρούσεων των αστυνομικών με τους διαδηλωτές επιδεινώθηκε τελευταία με εκατοντάδες συλλήψεις, όταν η κυβέρνηση αποφάσισε να απαγορεύσει για δυο εβδομάδες την εργασία σε νέες οικοδομές λόγω του ότι οι οικοδόμοι δεν τηρούσαν τα απαιτούμενα προληπτικά μέτρα ασφαλείας για τον κορονοϊό. Οι Αρχές επιμένουν πως αν η πλειονότητα του πληθυσμού δεν εμβολιαστεί, τα περιοριστικά μέτρα θα συνεχιστούν. Η λύση για την κατάργηση των λοκντάουν είναι ο εμβολιασμός, αναφέρουν οι αρμόδιοι. Και αυτό φαίνεται να έχει αποτέλεσμα. Μέχρι τώρα έχει εμβολιαστεί με την πρώτη δόση σχεδόν το 80% των κατοίκων της Μελβούρνης, και με τις δυο δόσεις σχεδόν το 50%. Προβλέπεται ότι ώς τις αρχές Νοεμβρίου το 80% του πληθυσμού θα έχει κάνει και τις δύο δόσεις του εμβολίου. Σε συνάντηση που είχα με τον υπουργό Μετανάστευσης Alex Hawke, μου ανέφερε ότι αναμένεται να εμβολιαστεί το 90% του πληθυσμού της χώρας. Ανακοινώνοντας ο πρωθυπουργός της Βικτώριας τον οδικό χάρτη για την έξοδο από τα περιοριστικά μέτρα, δήλωσε ότι από τις αρχές Νοεμβρίου, όταν το ποσοστό των πλήρως εμβολιασμένων θα φτάσει το 80%, θα αρχίσουν να αποσύρονται σταδιακά τα μέτρα, οι επιχειρήσεις να επαναλειτουργούν, τα καταστήματα να ανοίγουν, οι μαθητές να επιστρέφουν στα σχολεία και ο κόσμος να μπορεί να κυκλοφορεί ελεύθερα, λαμβάνοντας φυσικά συγκεκριμένα προληπτικά μέτρα. Η κυβέρνηση της Βικτώριας αποφάσισε οι εκπαιδευτικοί, το προσωπικό των οίκων ευγηρίας και οι οικοδόμοι να είναι υποχρεωτικά πλήρως εμβολιασμένοι. Επίσης ορισμένες μεγάλες επιχειρήσεις, αεροπορικές εταιρείες όπως η Τέλστρα, η Κουάντας και το Πανεπιστήμιο της Μελβούρνης αποφάσισαν να υιοθετήσουν τον υποχρεωτικό εμβολιασμό του προσωπικού τους. O πρωθυπουργός ανακοίνωσε τον υποχρεωτικό εμβολιασμό 150 κατηγοριών εργαζομένων, για να τους επιτραπεί να επιστρέψουν στις εργασίες τους. Και οι πολυαναμενόμενες αυτές ελευθερίες θα αφορούν κυρίως τους εμβολιασμένους και με τις δυο δόσεις. Οσοι δεν έχουν εμβολιαστεί, δεν θα μπορούν για παράδειγμα να πηγαίνουν σε εστιατόρια, θέατρα, κέντρα διασκέδασης και γήπεδα. Συζητείται, επίσης, ότι αν ο σημερινός ρυθμός εμβολιασμών συνεχιστεί, από τα Χριστούγεννα θα ανοίξουν σταδιακά τα σύνορα της Αυστραλίας, που είναι κλειστά σχεδόν δυο χρόνια, και όσοι έχουν εμβολιαστεί θα μπορούν να ταξιδεύουν στο εξωτερικό. Υστερα από εγκλεισμό-ρεκόρ, φαίνεται να υπάρχει φως στο τέλος του τούνελ και ενδείξεις ότι θα μπορέσουμε σύντομα να βγούμε από τα σπίτια και να επιστρέψουμε σε έναν κανονικό τρόπο ζωής, διαφορετικό βέβαια από αυτόν πριν από την πανδημία.  * νομικός και πρόεδρος της Ελληνικής Κοινότητας Μελβούρνης"
efsyn.gr,https://www.efsyn.gr/epistimi/epistimonika-nea/314116_ena-nompel-gia-tin-ananeotiki-kai-koinonika-ypeythyni-fysiki,ΕΠΙΣΤΗΜΟΝΙΚΑ ΝΕΑ,Ενα Νόμπελ για την ανανεωτική και κοινωνικά υπεύθυνη Φυσική,2021-10-11 18:06, Σπύρος Μανουσέλης ,"Η υποψία ότι ο Τζόρτζο Παρίζι (Giorgio Parisi), κορυφαίος Ιταλός θεωρητικός φυσικός, διάσημος για τις πρωτοποριακές έρευνές του για τα πολύπλοκα συστήματα στη Φύση αλλά και δραστήριος αριστερός διανοούμενος, θα διεκδικούσε φέτος το βραβείο Νόμπελ Φυσικής, είχε εμμέσως προαναγγελθεί, εδώ και τρεις εβδομάδες, από την «Clarivate», τη διεθνούς κύρους οργάνωση αξιολόγησης των επιστημονικών ερευνών και των ερευνητών. Την προηγούμενη εβδομάδα η επιλογή της Σουηδικής Ακαδημίας Επιστημών επιβεβαίωσε αυτή τη θετική αξιολόγηση, επιβραβεύοντας τρεις διάσημους φυσικούς των πολύπλοκων συστημάτων (βλ. και σχετικό άρθρο «Μηχανές του Νου», 09-10-21). Μια τολμηρή αλλά αναγκαία επιλογή, αφού η έρευνα στη Φυσική έχει από καιρό μετατοπισθεί από τα γραμμικά-προβλέψιμα συστήματα στα χαώδη πολύπλοκα συστήματα. Ενα πεδίο έρευνας στο οποίο, εδώ και δεκαετίες, πρωταγωνιστεί ο Τζόρτζο Παρίζι με τις πρωτοποριακές και προοδευτικές ιδέες του. Παρουσιάζουμε σήμερα το μεγαλύτερο μέρος μιας πολύ ενδιαφέρουσας συνέντευξης που έδωσε ο κορυφαίος Ιταλός φυσικός Τζόρτζο Παρίζι στην Ιταλίδα δημοσιογράφο Elena Dusi (εφημερίδα «La Repubblica», 06-10-21), κατά τη διάρκεια των πρώτων τιμητικών εκδηλώσεων στην Ακαδημία Επιστημών στη Ρώμη με αφορμή την αναγγελία της βράβευσής του με το Νόμπελ Φυσικής 2021. Σε αυτή υποστηρίζει, μεταξύ άλλων, ότι: «Το να βάζω τάξη στο χάος υπήρξε το πάθος της ζωής μου και το αντικείμενο των ερευνών μου»...«Ελπίζω το παράδειγμα αυτής της βράβευσης να αποτελέσει ένα σημάδι αντιστροφής της κυρίαρχης τάσης στην ιταλική έρευνα: πολλοί νέοι επιστήμονες να υποχρεώνονται να μεταναστεύσουν στο εξωτερικό για να εργαστούν ερευνητικά». ● Είναι αυτό το χάος που ανέκαθεν μελετούσατε; «Πράγματι, του μοιάζει αρκετά», απαντά χαμογελώντας ο Τζόρτζο Παρίζι, ενώ δέχεται τις ενθουσιώδεις εκδηλώσεις των συναδέλφων και των φοιτητών του για την πιο χαοτική και ευτυχισμένη ημέρα της επιστημονικής του καριέρας στην Academia dei Lincei, την αρχαιότερη και διασημότερη Ακαδημία Επιστημών του κόσμου που βρίσκεται στη Ρώμη και της οποίας ο Παρίζι είναι ο αντιπρόεδρος. Και προσθέτει «Ομως, το να βάζω τάξη στο χάος υπήρξε το πάθος της ζωής μου και το αντικείμενο των ερευνών μου». ● Είναι η αναγγελία της βράβευσής σας μία καλή ημέρα για την ιταλική επιστήμη; Υπήρχε πραγματική ανάγκη. Κατά βάθος, αν μπορούμε να γιορτάζουμε όλοι μαζί εδώ γι’ αυτή τη βράβευση, είναι χάρη στην επιστήμη και τα εμβόλια. Ελπίζω το παράδειγμα αυτής της βράβευσης να αποτελέσει ένα σημάδι αντιστροφής της κυρίαρχης σήμερα τάσης στη ιταλική έρευνα: πολλοί οι νέοι επιστήμονες που υποχρεώνονται να μεταναστεύσουν στο εξωτερικό για να εργαστούν ερευνητικά. ● Γιατί εσείς, αντίθετα, μείνατε πάντα στην Ιταλία; Επιθυμούσα να παραμείνω στην Ιταλία και στάθηκα τυχερός, γιατί εδώ είχα εκπληκτικούς μέντορες και συνεργάτες. ● Εχετε γράψει πλήθος επιστημονικά άρθρα δυσνόητα στο ευρύ κοινό, αλλά και παραμύθια για παιδιά. Πώς το εξηγείτε; Είμαι παθιασμένος αναγνώστης της λογοτεχνίας του Ιταλο Καλβίνο και τα παραμύθια τα έγραψα για τα παιδιά μου. Τώρα τα διαβάζω στον τετράχρονο εγγονό μου. ● Υποστηρίζετε ότι η επιστήμη θα έπρεπε να διδάσκεται από το νηπιαγωγείο. Εχετε καταφέρει να μεταδώσετε κάτι στον εγγονό σας; Εχει πάθος για τους δεινοσαύρους και λέει ότι όταν μεγαλώσει θέλει να γίνει δεινόσαυρος. Ομως, αν η επιστήμη βρίσκεται σήμερα σε δύσκολη θέση, πιστεύω ότι αυτό οφείλεται στην ελλιπέστατη καλλιέργεια και διάδοση της επιστημονικής κουλτούρας. Γι’ αυτό και είμαι πεπεισμένος ότι θα έπρεπε να διδάσκεται στα παιδιά από πολύ μικρή ηλικία, προφανώς με αρκετά απλό τρόπο. Δεν θα έπρεπε να μας εκπλήσσει το ότι αρκετοί άνθρωποι δεν εμπιστεύονται τα νέα εμβόλια RNA, αφού κανείς δεν φρόντισε να τους εξηγήσει τι ακριβώς είναι. ● Οι αντιεμβολιαστές σάς ανησυχούν; Μιλάμε για ένα σχετικά μικρό ποσοστό ατόμων, το οποίο δεν θα υπερβεί το 10% με 15% του πληθυσμού, ωστόσο μας επιτρέπει να συνειδητοποιήσουμε ότι υπάρχει ένα πρόβλημα. Πριν από έναν αιώνα σκεφτόμασταν ότι η επιστήμη θα βελτίωνε το μέλλον μας. Σήμερα, αυτή η εμπιστοσύνη δεν υπάρχει πια. Αμφιβάλλουμε για το ότι οι συνθήκες ζωής μας μπορούν να βελτιωθούν στο μέλλον και, συνειδητά ή υποσυνείδητα, αποδίδουμε την ευθύνη γι’ αυτό στην επιστήμη. Βέβαια, είναι αλήθεια ότι η κατάστασή μας είναι ιδιαιτέρως κρίσιμη σε πολλά μέτωπα, όμως για να βγούμε από τη δυσμενή κατάσταση χρειαζόμαστε περισσότερη επιστήμη και όχι λιγότερη! Αυτό ισχύει ιδιαιτέρως για την πλανητική κλιματική αλλαγή, η οποία απαιτεί πολύ μεγαλύτερες δεσμεύσεις και από την Ιταλία. ● Τι θα συμβεί αν απαξιωθεί η επιστήμη; Ζούμε σε μια κοινωνία πλήρως βυθισμένη στην τεχνολογία, λησμονούμε όμως ότι όλη η τεχνολογία μας βασίζεται στην επιστήμη. Αν μαραθεί το ενδιαφέρον για την επιστήμη, θα παρακμάσει και η τεχνολογία, η τελευταία θα εξακολουθεί να αναπτύσσεται μόνο στις λίγες χώρες που θα συνεχίσουν να επενδύουν στην επιστημονική γνώση. Σήμερα υπάρχει ένα μεγάλο κενό ανάμεσα στην τεχνολογία που χρησιμοποιούμε και στη γνώση μας των επιστημονικών της προϋποθέσεων. Αυτό θυμίζει τη δυσμενή κατάσταση των αρχαίων Ρωμαίων, οι οποίοι δανείστηκαν την ελληνική τεχνολογία των αρχαίων Ελλήνων χωρίς να αφομοιώσουν και την επιστημονική τους κουλτούρα."
efsyn.gr,https://www.efsyn.gr/kosmos/eyropi/314100_bia-kata-syndikaton-apo-fasistes-antiemboliastes,ΕΥΡΩΠΗ,Βία κατά συνδικάτων από φασίστες αντιεμβολιαστές,2021-10-11 15:55, Θεόδωρος Ανδρεάδης - Συγγελλάκης ,"Οι μάσκες έπεσαν και οι νεοφασίστες επιβεβαίωσαν τις πραγματικές τους προθέσεις: να χρησιμοποιήσουν την πανδημία του κορονοϊού για να βγουν από την πολιτική τους απομόνωση και να προσπαθήσουν να τραβήξουν την προσοχή πολιτών και μέσων ενημέρωσης. Με τη βία και την ένταση. Η «αιώνια πόλη» έζησε Σαββατοκύριακο τρομερής έντασης. Με συγκρούσεις νεοφασιστών και αστυνομίας στην πλατεία του Λαού, στην πλατεία Κολόνα -όπου βρίσκεται το κυβερνητικό μέγαρο- και σχεδόν σε όλο το ιστορικό κέντρο. Η αστυνομία προχώρησε σε επανειλημμένες ρίψεις νερού, κάτι που στην Ιταλία είναι ακόμη σπάνιο. Αποτροπιασμό και σοκ όμως προκάλεσε κυρίως η εισβολή νεοφασιστών της κομματικής οργάνωσης «Forza Nuova» («Νέα Δύναμη») στην έδρα του κεντροαριστερού συνδικάτου Cgil, το οποίο είναι και το μεγαλύτερο της χώρας. Εσπασαν την κεντρική είσοδο, μπήκαν στα γραφεία και κατέστρεψαν έπιπλα και ηλεκτρονικούς υπολογιστές. Για να μοιραστούν την ικανοποίησή τους, μάλιστα, μετέδωσαν και μέσω Διαδικτύου τις εικόνες της εισβολής τους. Ο γραμματέας του Cgil, Μαουρίτσιο Λαντίνι, απάντησε αμέσως ότι η Ιστορία δεν γυρίζει πίσω, ότι δεν θα υπάρξει επιστροφή στο φασιστικό καθεστώς. Στην εποχή, δηλαδή, του πραξικοπήματος του Μπενίτο Μουσολίνι, όταν οι μελανοχίτωνες εν έτει 1922 είχαν μπει και βανδαλίσει, επίσης, τα κτίρια των συνδικάτων. «Τα όσα συνέβησαν χθες αποτελούν ύβρη κατά του Συντάγματος, τραύμα για τη δημοκρατία. Βιάστηκε ολόκληρος ο χώρος της εργασίας και τα δικαιώματά του», δήλωσε ο Λαντίνι. Χθες, τα γραφεία του ομοσπονδιακού συνδικάτου Cgil έμειναν ανοιχτά όλη την ημέρα, σε κάθε περιοχή της Ιταλίας. Χιλιάδες πολίτες έσπευσαν για να εκφράσουν τη συμπαράστασή τους. Το επόμενο Σάββατο θα οργανωθεί ενιαία κινητοποίηση όλων των ιταλικών συνδικάτων υπέρ της δημοκρατίας και για την προάσπιση της ελευθερίας. Η επιλογή της ημέρας δεν είναι τυχαία: κάθε Σάββατο οι αντιεμβολιαστές οργανώνουν διαδηλώσεις διαμαρτυρίας. Και μια μέρα νωρίτερα, την Παρασκευή 15 Οκτωβρίου, θα μπει σε ισχύ το πράσινο πάσο εμβολιασμένου, το οποίο θα είναι υποχρεωτικό σε όλους τους χώρους εργασίας. Αυτός ήταν, υποτίθεται, και ο στόχος των διαδηλώσεων των νεοφασιστών: να αμφισβητήσουν το «πάσο». Αλλά στην πραγματικότητα και οι πιο ανυποψίαστοι κατάλαβαν ότι η «Νέα Δύναμη» εκμεταλλεύεται την κατάσταση για να προσπαθήσει να βγει από την ανυπαρξία της. Ο Ιταλός πρωθυπουργός Μάριο Ντράγκι, πάντως, δεν εννοεί να κάνει πίσω. Με ανακοίνωσή του καταδίκασε απερίφραστα τις επιθέσεις και τη βία και υπογράμμισε ότι δεν πρόκειται να γίνει ανεκτός κανενός είδους εκφοβισμός. Υπάρχει, βέβαια, διάχυτη ανησυχία για το τι μπορεί να συμβεί τις επόμενες ημέρες μέχρι την επίσημη υιοθέτηση του green pass. Για πρώτη φορά τους τελευταίους μήνες η ένταση έχει ανέβει τόσο επικίνδυνα, με εμφανέστατη πόλωση. Τα ακραία αυτά συμβάντα ίσως αποδειχτούν καθοριστικής σημασίας για να μπορέσει επιτέλους να επιβληθεί η διάλυση κάθε νεοφασιστικής οργάνωσης. Κομματικής, δήθεν «πολιτιστικών συνδέσμων» και ό,τι άλλου σχετικού και συναφούς. Ο εβραϊκής καταγωγής βουλευτής Μικέλε Φιάνο, του κεντρώου κόμματος Ζωντανή Ιταλία, ανακοίνωσε ότι θα καταθέσει σήμερα κιόλας σχετική πρόταση. Προς το παρόν, η αστυνομία προχώρησε σε δώδεκα συλλήψεις. Ανάμεσά τους και τα «στελέχη» των νεοφασιστών της «Forza Nuova», Ρομπέρτο Φιόρε και Τζουλιάνο Καστελίνο. Ο πρώτος είναι ο ιδρυτής του «μουσολινικού» αυτού κομματίδιου. Ο δεύτερος δεν θα έπρεπε ούτε καν να βγει από την κατοικία του λόγω προηγούμενης δικαστικής απόφασης. Ολα αυτά, πάντως, είναι συνέπεια και υπερβολικής ανοχής από μέρους κάποιων κοινοβουλευτικών δυνάμεων. Τώρα η Λέγκα και τα ακροδεξιά Αδέλφια της Ιταλίας καταδικάζουν τη βία. Αλλά σε πολλές κινητοποιήσεις τους (ακόμη και σε προεκλογικές ομιλίες) παρέστησαν νεοφασιστικά στοιχεία και ουδείς ενοχλήθηκε. Σε ό,τι αφορά, δε, την εκστρατεία κατά του κορονοϊού, τα δύο αυτά κόμματα υιοθέτησαν συχνά μια ασαφή και «θολή» στάση, η οποία ενθάρρυνε τελικά το αντιεμβολιαστικό κίνημα και τις παρεκτροπές του. Μέσα σε όλα αυτά, υπάρχει και μια θετική είδηση: το 80% των κατοίκων της Ιταλίας -άνω των 12 ετών- ολοκλήρωσε τον εμβολιαστικό του κύκλο. Ο επόμενος στόχος είναι να μπορέσει να αγγίξει το ποσοστό των πλήρως εμβολιασμένων το 90% των πολιτών μέχρι το τέλος του χρόνου. Ταυτόχρονα, έγινε γνωστό πως η τρίτη δόση του εμβολίου κατά του κορονοϊού θα χορηγηθεί -πέρα από τις λεγόμενες ευπαθείς ομάδες- και σε όλους τους πολίτες άνω των 60 ετών. Για να χορηγηθεί η νέα δόση θα πρέπει να έχουν περάσει τουλάχιστον έξι μήνες από τη δεύτερη. Τα νέα στοιχεία, δε, του Ιταλικού Ανώτατου Ινστιτούτου Υγείας δείχνουν ότι κατά τον τελευταίο μήνα το ποσοστό νοσηλείας ασθενών με κορονοϊό άνω των 80 ετών οι οποίοι δεν είχαν εμβολιαστεί, είναι οκταπλάσιο από εκείνο των πλήρως εμβολιασμένων ατόμων ίδιας ηλικίας, ενώ οι θάνατοι των μη εμβολιασμένων ηλικιωμένων της ίδιας ηλικιακής κατηγορίας ήταν δεκατρείς φορές περισσότεροι. Σε ό,τι αφορά το σύνολο του πληθυσμού, οι πλήρως εμβολιασμένοι κινδύνευσαν κατά ποσοστό 78% λιγότερο να μολυνθούν από Covid-19, κατά 93% λιγότερο να εισαχθούν στο νοσοκομείο και κατά 95% λιγότερο να μεταφερθούν σε μονάδες εντατικής θεραπείας και να χάσουν τη ζωή τους."
efsyn.gr,https://www.efsyn.gr/stiles/apopseis/313626_allo-ena-egklima-ek-promeletis-eis-baros-tis-statistikis,ΑΠΟΨΕΙΣ,Αλλο ένα έγκλημα εκ προμελέτης εις βάρος της Στατιστικής,2021-10-07 16:00, Κώστας Ζάμπας * ,"Ο τακτικός αρθρογράφος της εφημερίδας «Η Καθημερινή» Α. Δρυμιώτης θεωρεί ότι δύο άρθρα του Παντελή Μπουκάλα στην ίδια εφημερίδα είναι «Αλλος ένας βιασμός της Στατιστικής», μολονότι του «αρέσει το στυλ του και οι γνώσεις του» (1). Ο Παντελής Μπουκάλας δεν έχει ανάγκη της συνηγορίας μου, όχι μόνο επειδή τα κείμενά του είναι διαμάντια της ελληνικής γλώσσας, αλλά κυρίως γιατί το αναγνωρισμένο συγγραφικό ήθος που διαθέτει αποδεικνύεται και από τη λεπτομερή τεκμηρίωση των απόψεών του. Αυτό που μας ενδιαφέρει είναι ότι ο ισχυρισμός του ανωτέρω αρθρογράφου περί βιασμού της Στατιστικής προβάλλεται για να συγκαλύψει ένα προμελετημένο έγκλημα εις βάρος της Στατιστικής. Μας λέει ότι τα στοιχεία του Παντελή Μπουκάλα είναι σωστά: Πραγματικά «στις 5 Σεπτεμβρίου η Ελλάδα ήταν δεύτερη μεταξύ των τριάντα χωρών σε θανάτους αναλογικά με τον πληθυσμό της με πρώτη και χειρότερη τη Βουλγαρία», αλλά…«Το 2020 με κορωνοϊό είχαμε λιγότερους θανάτους από το 2019 χωρίς κορωνοϊό». Τι ωραίο επιχείρημα για τους κάθε λογής αντιεμβολιαστές, όπως ο λαμπρός νέος με το τατουάζ του αγκυλωτού σταυρού που σακάτεψε προ ημερών νέους και νέες στο Ν. Ηράκλειο. Δεν θα ασχοληθούμε εδώ με την πληθώρα των κατ' επιλογήν αριθμών που παραθέτει ο αρθρογράφος για την πανδημία για να προσδώσει επιστημονικοφάνεια στα γραφόμενά του. Θα σταθούμε στον ισχυρισμό του ότι «Μια πρόσφατη έρευνα της ALCO κατέγραψε ότι το 23% των ψηφοφόρων του Σύριζα είναι αντιεμβολιαστές!». Το σχετικό γράφημα της έρευνας που παραθέτουμε εδώ έχει τίτλο «Τι ψηφίζουν όσοι δεν έχουν εμβολιαστεί». Ο αρθρογράφος μας λοιπόν μετονομάζει όσους δεν έχουν εμβολιαστεί σε «αντιεμβολιαστές», μολονότι οι ειδικοί, οι κυβερνητικοί παράγοντες και όλοι οι έχοντες σοβαρό δημόσιο λόγο δεν σταματούν να τονίζουν ότι δεν ταυτίζουν με τους αντιεμβολιαστές όσους έχουν διάφορους φόβους και επιφυλάξεις για παρενέργειες κ.λπ. και δεν εμβολιάστηκαν. Ολοι έχουν δει άλλωστε το πολιτικό προφίλ των αντιεμβολιαστών, τα σύμβολά τους και τα συνθήματά τους στις διάφορες συγκεντρώσεις τους ανά την Ελλάδα. Ο ανωτέρω ισχυρισμός, εκτός από τον ψευδή χαρακτηρισμό «αντιεμβολιαστές» που περιέχει, αποδεικνύει ανύπαρκτη σχέση του αρθρογράφου με τη στοιχειώδη αριθμητική. Η πρόθεση ψήφου στη δημοσκόπηση της ALCO δίνει στον ΣΥΡΙΖΑ γενικό ποσοστό 23,8%. Τι σημαίνει αυτό; Ο ΣΥΡΙΖΑ έχει το ίδιο ποσοστό στους ανεμβολίαστους και στους εμβολιασμένους. Τι φυσικότερο και λογικότερο; Οι Ελληνες πολίτες που έχουν δικαίωμα ψήφου είναι εμβολιασμένοι ή ανεμβολίαστοι και με δεδομένο ότι στο χρονικό διάστημα που γινόταν η δημοσκόπηση το 40% ήταν ανεμβολίαστοι, θα έπρεπε ο αρθρογράφος να μας πει ότι «το 40% των ψηφοφόρων του ΣΥΡΙΖΑ είναι αντιεμβολιαστές!». Και έτσι να τελειώσει τον ΣΥΡΙΖΑ. Να ξεχαστεί ότι αμέσως μετά το ξέσπασμα της πανδημίας είδαμε το σποτάκι με όλους τους βουλευτές του με το πλακάτ «Μένουμε σπίτι», τον Α. Ξανθό και τον Π. Πολάκη να σπεύδουν στον υπουργό Β. Κικίλια και να δηλώνουν διαθεσιμότητα συστράτευσης και τον Αλ. Τσίπρα και όλα τα στελέχη του να προτρέπουν σε όλους τους τόνους για καθολικό εμβολιασμό. Ο επίλογος του άρθρου του Α. Δρυμιώτη είναι αποκαλυπτικός για τις αριθμητικές αρλούμπες του και κυρίως για το κίνητρο του εγκλήματος σε βάρος της Στατιστικής: «Θέλω να ευχηθώ κάτι στον κ. Μπουκάλα: Να μην αντιμετωπίσει πανδημία με κυβέρνηση Σύριζα, γιατί θα είχαμε πεθάνει (sic) εμπροσθοβαρώς!». Οπερ έδει δείξαι! Εδώ δολοφονείται όχι μόνο η Στατιστική, αλλά και το Συντακτικό· γενικώς δε η Επιστήμη σηκώνει τα χέρια ψηλά. (1) Βλ. https://www.kathimerini.gr/opinion/561508603/o-enas-stoys-dyo-anti-toy-70/, https://www.kathimerini.gr/opinion/561510007/ena-nayplio-s-ena-chrono/, https://www.kathimerini.gr/opinion/561522697/allos-enas-viasmos-tis-statistikis/  * πολιτικός μηχανικός, δρ ΕΜΠ"
efsyn.gr,https://www.efsyn.gr/ellada/koinonia/313414_akrodexioi-kai-apolitik-sta-inia-toy-antiemboliasmoy-meso-twitter-kai,ΚΟΙΝΩΝΙΑ,Ακροδεξιοί και απολιτίκ στα ηνία του αντιεμβολιασμού μέσω Twitter και YouTube,2021-10-06 13:08, Κώστας Ζαφειρόπουλος ,"Δεν προκαλεί εντύπωση πως στο φάσμα των αντιεμβολιαστών του twitter εντοπίζονται λογαριασμοί εθνικιστών και «Μακεδονομάχων» Ακροδεξιοί και απολιτίκ που αποσιωπούν την πολιτική τους ταυτότητα είναι οι βασικές δεξαμενές των αντιεμβολιαστών στη χώρα, όπως φαίνεται μέσα από ανάλυση χιλιάδων λογαριασμών στο «ελληνικό twitter». Σύμφωνα με μελέτη που δημοσίευσε σε προσωπικό του λογαριασμό ο αναπληρωτής καθηγητής στο Τμήμα Ψηφιακών Μέσων του Πανεπιστημίου της Τουλούζης, Νίκος Σμυρναίος, δεν υπάρχουν αμφιβολίες για την πολιτική προέλευση των χρηστών του διαδικτύου που προπαγανδίζουν ενεργά το αντιεμβολιαστικό κίνημα, διακινούν ψευδείς ειδήσεις, υποβαθμίζοντας ακόμα περισσότερο την προσπάθεια ανοσοποίησης του πληθυσμού. Βασικό μέσο διασποράς της αντιεμβολιαστικής προπαγάνδας, όπως φαίνεται μέσα από αυτά τα στοιχεία, προκύπτει ότι είναι το youtube. Οπως αναφέρει ο Ν. Σμυρναίος, «το youtube υποθάλπει ένα οικοσύστημα θρησκόληπτων, συντηρητικών και συνωμοσιολογικών καναλιών που ασχολούνται με το θέμα των εμβολίων. Λόγω, δικαιολογημένης, έλλειψης εμπιστοσύνης στα κυρίαρχα ΜΜΕ εκατοντάδες χιλιάδες πολίτες στρέφονται εκεί και παραπλανώνται». Για να δημιουργηθεί ο χάρτης που αποτυπώνει τη διαδικτυακή συζήτηση γύρω από τα εμβόλια στο ελληνόφωνο twitter (σ.σ.: το πιο πολιτικοποιημένο μέσο κοινωνικής δικτύωσης) και κατηγοριοποιεί τους χρήστες, ο καθηγητής Ν. Σμυρναίος άντλησε για την περίοδο ανάμεσα στις 17 Φεβρουαρίου 2020 και 3 Οκτωβρίου 2021 περισσότερες από 156 χιλιάδες αναρτήσεις σχετικές με τον εμβολιασμό, προερχόμενες από 25.103 μεμονωμένους και διακριτούς χρήστες του μέσου. Ο χάρτης αποτυπώνει την επιρροή κάθε χρήστη, τις συνδέσεις του με άλλους και την ισχύ των αναφορών του στις λέξεις «εμβόλια, εμβολιασμοί, εμβολιασμός», συσχετίζοντάς τους με την πολιτική τους τοποθέτηση και τη θέση που παίρνουν υπέρ ή κατά του εμβολιασμού. Από τους πιο ισχυρούς λογαριασμούς ήταν αυτός της ακροδεξιάς εφημερίδας «Μακελειό», άλλοι που προωθούν Κασιδιάρη και Βελόπουλο. Το αποτέλεσμα της επεξεργασίας του αλγόριθμου ήταν ένας χάρτης που δείχνει πως η κινητήριος δύναμη του αντιεμβολιασμού στο twitter είναι λογαριασμοί που τοποθετούνται στην άκρα Δεξιά, αλλά και απολίτικοι χρήστες. Εντοπίζονται πέντε βασικές κατηγορίες χρηστών: οι φιλοκυβερνητικοί-υπέρ του εμβολίου, οι αντιπολιτευόμενοι-υπέρ του εμβολίου, οι χωρίς πολιτικό πρόσημο επίσης υπέρ, οι ξεκάθαρα ακροδεξιοί κατά του εμβολίου και μια ακόμα κατηγορία, πολύ κοντά στην προηγούμενη ως προς την αλληλεπίδραση των χρηστών, οι απολίτικοι λογαριασμοί αντιεμβολιαστών. Η τοπολογία των γραφημάτων είναι αποτέλεσμα των σχέσεων μεταξύ των χρηστών. Με άλλα λόγια αυτοί που βρίσκονται στο κέντρο του χάρτη στην κάθε ομάδα έχουν σημαντική επιρροή στην κοινότητα, σε αντίθεση με αυτούς που βρίσκονται στην περιφέρεια. Επιχειρήσαμε να διερευνήσουμε ορισμένους από τους πιο επιδραστικούς λογαριασμούς ακροδεξιών-αντιεμβολιαστών, όπως φαίνονται στον χάρτη, και να μελετήσουμε τις αλληλεπιδράσεις τους. Από τους πιο ισχυρούς λογαριασμούς ήταν αυτός της ακροδεξιάς εφημερίδας «Μακελειό», άλλοι που προωθούν Κασιδιάρη και Βελόπουλο, ενώ ανάμεσα σε αυτούς εντοπίζονται και αρκετά bots, δηλαδή ψεύτικοι και αυτοματοποιημένοι ή υβριδικοί (cyborg bots) λογαριασμοί, κατασκευασμένοι με στόχο την προσέλκυση ακροατηρίου και την πρόκληση ψηφιακού θορύβου. Ορισμένα από αυτά μάλιστα προωθούν και αλληλεπιδρούν, μεταξύ άλλων, με συγκεκριμένες «ειδησεογραφικές» ιστοσελίδες (βλ. pronews, el.gr κ.ά.) και ραδιοφωνικούς σταθμούς (focusfm). Δεν προκαλεί εντύπωση πως στο φάσμα των αντιεμβολιαστών του twitter εντοπίζονται λογαριασμοί εθνικιστών και «Μακεδονομάχων», πραγματικοί αλλά και αυτοματοποιημένοι, που είχαν εντοπιστεί και από την ομάδα του Μεσογειακού Ινστιτούτου Ερευνητικής Δημοσιογραφίας (MIIR), στην έρευνα παρόμοιας μεθοδολογίας που είχε δημοσιεύσει στην «Εφ.Συν.» μετά τη Συμφωνία των Πρεσπών («Τιτιβίσματα στη σκοτεινή πλευρά του διαδικτύου», 20.5.2019). Να υπενθυμίσουμε εδώ τις αναφορές του δημοσιογράφου Δημήτρη Καμπουράκη ότι δήθεν στην Ελλάδα οι αντιεμβολιαστές είναι αριστεροί, αλλά και τα πορίσματα δημοσκόπησης της Alco, σύμφωνα με την οποία πλειοψηφικό ρεύμα στους μη εμβολιασμένους ήταν, υποτίθεται, οι ψηφοφόροι του... ΣΥΡΙΖΑ. Η λαθροχειρία εδώ εκτός όλων των άλλων είχε να κάνει με το γεγονός πως άλλο ανεμβολίαστος (που αφορούσε κυρίως νέους στους οποίους ο ΣΥΡΙΖΑ έχει υψηλότερα ποσοστά) και άλλο αντιεμβολιαστής ή περισσότερο αρνητής της πανδημίας. Οσοι βέβαια είχαν απλά περάσει μία φορά από το Σύνταγμα στις συγκεντρώσεις των αντιεμβολιαστών το προηγούμενο διάστημα δεν είχαν καμία αμφιβολία για την πολιτική προέλευση αυτών των ομάδων."
efsyn.gr,https://www.efsyn.gr/tehnes/media/313400_tin-anagki-filotimia-ekane-o-prothypoyrgos-me-tin-apofasi-diagrafis,MEDIA,Την ανάγκη φιλοτιμία έκανε ο πρωθυπουργός με την απόφαση διαγραφής,2021-10-06 07:30, ΕΦ.ΣΥΝ. ,"►Διεγράφη από την Κ.Ο. της Ν.Δ. ο Κων. Μπογδάνος Ο Δένδιας έσυρε τον Μητσοτάκη ►Η Ελλάδα, δεύτερη «πρωταθλήτρια» κόσμου στη μείωση των μισθών από το 2010! Στον φακό της «Εφ.Συν.» ►Υπόθεση Λιγνάδη Εισαγγελική πρόταση-καταπέλτης ● Καμία αναστολή, είναι «αμετανόητος και επικίνδυνος»  ►Οικονομία Κυβερνητική αγωνία για εναλλακτικές λύσεις κατά της ακρίβειας ►Twitter - Έρευνα  Ακροδεξιοί και απολιτίκ οι αντιεμβολιαστές στην Ελλάδα ►Pandora Papers  Baker McKenzie, οι μεγαλοδικηγόροι της φοροδιαφυγής ►Συλλαλητήριο  Και πάλι στους δρόμους οι εκπαιδευτικοί ►Τσακαλώτος Η μεσαία τάξη, το... αχυράκι και το δοκάρι ►Καθολική Εκκλησία Γαλλίας Αν-ίερη συμμαχία ● Χιλιάδες θύματα σεξουαλικής βίας από ιερείς τα τελευταία 70 χρόνια ►ΠΑΟΚ - γήπεδο Φουλ επίθεση στον Αυγενάκη και την Επιτροπή του «Καυτανζογλείου» ►Νίκος Τσουμάνης «Πάγωσε» η ποδοσφαιρική Ελλάδα ►Facebook  «Βάζουν τα κέρδη πάνω από τους ανθρώπους»... ►Φασιστική επίθεση στη Θύρα 4 του ΠΑΟΚ  ● Ελλοχεύει ο κίνδυνος για νέα επίθεση στις δυτικές συνοικίες της Θεσσαλονίκης    "
efsyn.gr,https://www.efsyn.gr/politiki/313260_fasistika-tagmata-me-hrysaygitiki-patenta,ΠΟΛΙΤΙΚΗ,Φασιστικά τάγματα με χρυσαυγίτικη «πατέντα»,2021-10-05 15:30, Γιάννης Μπασκάκης ,"Hταν μαθηματικά βέβαιο ότι η επίσημη κυβερνητική γραμμή της θεωρίας των δύο άκρων και της προσπάθειας εξίσωσης του αντιφασιστικού κινήματος με τους φασίστες και των θυμάτων με τους θύτες τους θα οδηγούσε στην αποθράσυνση των νοσταλγών του Χίτλερ. Από τη στιγμή που ο πρωθυπουργός δεν θέλησε να πρωτοστατήσει στην πολιτική και κοινωνική απομόνωση του ναζιστικού φαινομένου, επιλέγοντας μέσω του κυβερνητικού εκπροσώπου να μην καταγγείλει καθαρά την ιδεολογική ταυτότητα αυτών που μετέτρεψαν σχολεία της Θεσσαλονίκης σε ορμητήρια εγκληματικών ενεργειών, αλλά να μιλήσει για «φασιστικές συμπεριφορές οποιουδήποτε χρώματος» -κεντρικοποιώντας έτσι και τις αντίστοιχες δηλώσεις υπουργών και βουλευτών της Ν.Δ.- επόμενο ήταν οι ναζιστές να αισθανθούν στο απυρόβλητο και η εγκληματική τους δράση να κλιμακωθεί. Αυτή την κλιμάκωση βλέπουμε τώρα, τόσο στη Θεσσαλονίκη όσο και στην Αθήνα, με τις αιματηρές εικόνες να μας γυρίζουν στην εποχή του 2012-2013, όταν γιγαντωνόταν η εγκληματική οργάνωση της Χρυσής Αυγής, την ώρα που αυτές τις μέρες κλείνει ένας χρόνος από την καταδίκη της. Η φασιστική επίθεση στην ανοιχτή εκδήλωση της ΚΕΕΡΦΑ στο Νέο Ηράκλειο είχε όλο τον γνωστό εγκληματικό τρόπο δράσης -το modus operandi- των ταγμάτων εφόδου της Χρυσής Αυγής. Οπως περιγράφουν οι συνήγοροι των θυμάτων, Θανάσης Καμπαγιάννης και Δήμητρα Λιναρδάκη, επρόκειτο για καταδρομική επίθεση πολλών ατόμων (ανδρών νεαρής ηλικίας) και περιείχε πλήγματα κατά της σωματικής ακεραιότητας που μπορούν να θέσουν σε κίνδυνο την ανθρώπινη ζωή, φθορές ξένης ιδιοκτησίας και αφαίρεση αντικειμένων των παθόντων, ύπαρξη επικεφαλής, λήξη της επίθεσης με παράγγελμα («τέλος») από τον επικεφαλής και οργανωμένη αποχώρηση. Μάλιστα με επιμέλεια των τεσσάρων θυμάτων, προσκομίστηκαν στις αρχές φωτογραφίες, καθώς και το ονοματεπώνυμο του επικεφαλής της επίθεσης, ο οποίος πρωτοστατούσε στις βιαιοπραγίες και κατηύθυνε την υπόλοιπη ομάδα, με αποτέλεσμα η ΕΛ.ΑΣ. να ανακοινώσει τη σύλληψή του. Πρόκειται για έναν πατενταρισμένο ναζιστή, τον 30χρονο Μάριο Παπαδιονυσίου, ο οποίος σύμφωνα με την αστυνομία ανήκει στη ναζιστική οργάνωση ProPatria και είχε συλληφθεί στις 25 Μαρτίου 2019 για τα βίαια χρυσαυγίτικα επεισόδια την ημέρα της παρέλασης στην Καλλιθέα, ενώ είχε προσαχθεί στις 28 Ιουλίου 2021 μετά από επεισόδια που έγιναν με αντιεμβολιαστές στο Σύνταγμα. Εκτός από πατενταρισμένος ναζιστής -όπως μαρτυρούν τα ναζιστικά τατουάζ του (σβάστικες, μαύροι ήλιοι κ.λπ.) και οι ναζιστικοί χαιρετισμοί του που αποτυπώνονται στο σχετικό φωτογραφικό υλικό- υπήρξε και πατενταρισμένος χρυσαυγίτης. Αποδεικνύεται και αυτό από τα φωτογραφικά ντοκουμέντα, όπου απεικονίζεται με την μπλούζα της Χρυσής Αυγής και στα τάγματα εφόδου της. Υπενθυμίζουμε μάλιστα ότι, όπως έχουμε αποκαλύψει («Εφ.Συν.», 26.3.2019, «Χρυσαυγίτης με βίαιη ρατσιστική δράση συνελήφθη στα επεισόδια της παρέλασης»), κατά την προκλητική επίδειξη χρυσαυγίτικης βίας και ναζιστικών χαιρετισμών στην Καλλιθέα το 2019, είχε συλληφθεί -μαζί με τον Παπαδιονυσίου- και ένας άλλος πατενταρισμένος χρυσαυγίτης. Ο Καλλίστρατος Σιμάκος, στέλεχος της Τοπικής Οργάνωσης της Χρυσής Αυγής στη Σαλαμίνα. Οι δεσμοί λοιπόν του Παπαδιονυσίου με τη Χρυσή Αυγή επιβεβαιώνουν σήμερα ότι το εγκληματικό modus operandi της μητρικής ναζιστικής οργάνωσης συνεχίζει να χρησιμοποιείται και τώρα από τα απομεινάρια και τα «ορφανά» της Χρυσής Αυγής. Δηλαδή από εγκληματικές ομάδες που -σε αντίθεση με τη μητρική οργάνωση– κινούνται αποκλειστικά στο σκοτάδι της παρανομίας και που προσπαθούν να καλύψουν το κενό που άφησαν στον δρόμο τα -αποσυρμένα λόγω της δίκης και στη συνέχεια της καταδίκης- τάγματα εφόδου της Χρυσής Αυγής. Αυτό ακριβώς είναι βέβαια και η ομάδα του Παπαδιονυσίου, οι ProPatria. Mια σκληρή ναζιστική οργάνωση, η οποία έχει ευθεία διασύνδεση με τη Χρυσή Αυγή και μέλη της φωτογραφίζονται με γνωστά στελέχη της μητρικής ναζιστικής οργάνωσης. Θυμίζουμε ακόμα ότι μέλη των ProPatria ήταν ανάμεσα στους ναζί που σήκωσαν το 2018 στο ΟΑΚΑ τη σημαία του «μαύρου ήλιου» (Schwarze Sonne), ενός από τα πιο σκοτεινά σύμβολα της ναζιστικής περιόδου, ενώ δηλώνουν ανοιχτά ότι είναι «Εθνικιστές, Εθνικοσοσιαλιστές, Φασίστες». Γεγονός που σίγουρα κάνει τον κατάδικο Μιχαλολιάκο πολύ περήφανο, αφού με την ίδια ακριβώς φράση περιέγραφε και τη δική του οργάνωση όταν έλεγε ότι είναι η «σπορά των ηττημένων του 1945». Οσο για τον Παπαδιονυσίου, του ασκήθηκε δίωξη για διατάραξη κοινής ειρήνης, πρόκληση επικίνδυνης σωματικής βλάβης κατά συρροή, φθορά ξένης ιδιοκτησίας και οπλοκατοχή και δικάζεται σήμερα στο Αυτόφωρο Τριμελές Πλημμελειοδικείο. Οι συνήγοροι των θυμάτων, Θ. Καμπαγιάννης και Δ. Λιναρδάκη, καλούν τις αστυνομικές και εισαγγελικές αρχές να «διερευνήσουν τον οργανωμένο χαρακτήρα της επίθεσης (όπως εξάλλου προκύπτει από το περιγραφέν modus operandi), να προχωρήσουν σε άρση του τηλεφωνικού απορρήτου του συλληφθέντος για να αποκαλυφθούν οι επικοινωνίες του πριν και μετά την επίθεση, να προχωρήσουν στην ταυτοποίηση των υπόλοιπων δραστών και να εξαρθρώσουν το εγκληματικό κύκλωμα της παραφυάδας της Χρυσής Αυγής που φέρεται να τέλεσε την επίθεση», τονίζοντας ότι «την προηγούμενη φορά που οι αρχές επέδειξαν παθητική στάση απέναντι στην εγκληματική δυναμική φασιστικών οργανώσεων, θρηνήσαμε νεκρούς. Η ευθύνη δεν ανήκει μόνο στις διωκτικές αρχές. Ανήκει και στην κυβέρνηση που θα είναι υπεύθυνη αν συνεχίσει να πορεύεται με την επικίνδυνη “θεωρία των δύο άκρων” αντί να στείλει μήνυμα μηδενικής ανοχής στη φασιστική βία»."
efsyn.gr,https://www.efsyn.gr/stiles/hronografima/313142_i-fygokentros-toy-k-mitsotaki,ΧΡΟΝΟΓΡΑΦΗΜΑ,Η φυγόκεντρος του κ. Μητσοτάκη,2021-10-04 16:00, Πέτρος Μανταίος ,"Πολλά βλέπω και διαβάζω τελευταία, στα αντιπολιτευόμενα μέσα ενημέρωσης, κοινωνικής δικτύωσης κ.λπ., για κάποιες «ακροδεξιές» επιλογές του σημερινού πρωθυπουργού της χώρας, κάτι για «ακροδεξιά ακροατήρια», «μακεδονομάχους», «αντιεμβολιαστές» και άλλα ηχηρά, κάτι για «αδιέξοδα» στα οποία έχει περιέλθει και για τα οποία ψάχνει «διέξοδο», κάτι για «παγίδες» που έχει πέσει... Ιδίως μετά τα σοβαρά γεγονότα σε σχολεία της Θεσσαλονίκης με την «αφύπνιση» (για πολλούς προμελετημένη) φασιστικών ομάδων και τη διαβόητη «θεωρία των δυο άκρων», όπως τη διατύπωσε ο πλέον έγκυρος «πρέσβης» των θέσεων του πρωθυπουργού, ο κυβερνητικός εκπρόσωπος («Καμία ανοχή σε φασιστικές συμπεριφορές οποιουδήποτε χρώματος»), αυτή η «φιλολογία» περί «ακροδεξιάς στροφής» του κυρίου που σήμερα διαχειρίζεται τις τύχες της χώρας, παράγινε, νομίζω, οχληρή, σε βαθμό, θα έλεγα, ναυτίας. Για ποια «ακροδεξιά στροφή» και ποια «παγίδα», άραγε, μιλάμε; Ποιες ήταν οι έως τώρα διατυπωμένες θέσεις (αν είχε) και απόψεις (αν σταθεροποιήθηκαν ποτέ) του κ. Μητσοτάκη και πρωτύτερα, ως αρχηγού της αξιωματικής αντιπολίτευσης και τώρα, ως πρωθυπουργού; Πότε ξέφυγε από ακροδεξιές θέσεις και τοποθετήσεις, ώστε σήμερα, για να διατηρηθεί στην εξουσία, να έχει ανάγκη να απευθύνεται σε «ακροδεξιό ακροατήριο» και να πέφτει σε «παγίδες» φασιστών με τη «θεωρία των δυο άκρων»; Δηλαδή –να ’χουμε καλό ρώτημα– υπάρχουν κάποιοι, σ’ αυτούς που καταμαρτυρούν στον κ. Μητσοτάκη ακροδεξιές παρεκκλίσεις ή τάσεις ή ροπές ή... δεν ξέρω τι, που να πιστεύουν ότι είναι κάτι άλλο (που δεν είναι τίποτα, αλλά τέλος πάντων...) εκτός από ακροδεξιός πολιτικός, και μάλιστα… μέτριος; Εχει να μας δείξει και κάτι άλλο, από τότε που μπήκε (τον έβαλαν) στην πολιτική, εκτός από... φυγόκεντρες και... δεξιόστροφες πολιτικές περιδινίσεις; Εχει βγάλει η Ελλάδα, μεταπολεμικά, πιο ακροδεξιό (αιρετό!) πρωθυπουργό, να το μάθουμε κι εμείς; Μήπως ήρθε η ώρα να αγνοηθεί ο μύθος;.."
efsyn.gr,https://www.efsyn.gr/ellada/koinonia/313127_nazistes-se-amok,ΚΟΙΝΩΝΙΑ,Ναζιστές σε αμόκ,2021-10-04 06:00," Νίκος Φωτόπουλος, Μιχαήλ Άγγελος Κωνσταντόπουλος ","ΘΕΣΣΑΛΟΝΙΚΗ Μετά τα όσα συνέβησαν στα ΕΠΑΛ Σταυρούπολης και Ευόσμου με πρωταγωνιστές νεαρούς χρυσαυγίτες που δεν δίστασαν να ανοίξουν τον κύκλο του αίματος σε βάρος συνομηλίκων και συμμαθητών τους, ήρθε χθες η φασιστική επίθεση κατά νεολαίων της ΚΝΕ στην πλατεία της Ηλιούπολης στη Θεσσαλονίκη. Περίπου στις 12 το μεσημέρι, ομάδα έξι κουκουλοφόρων με αλυσίδες, ρόπαλα και τέιζερ (συσκευές ηλεκτροσόκ) επιτέθηκαν εν ψυχρώ σε περίπου 25 μέλη της ΚΝΕ που μοίραζαν φυλλάδια ενόψει αντιφασιστικής δράσης στην πλατεία Τερψιθέας, τραυματίζοντας τέσσερις, τον ένα σοβαρά. Επιτόπου έφτασε η αστυνομία και προχώρησε σε 16 προσαγωγές υπόπτων. Οσοι όμως έχουν παρακολουθήσει τα γεγονότα της περασμένης εβδομάδας στα σχολεία, μιλούν για χλιαρή στάση αστυνομικών απέναντι στους χρυσαυγίτες και για θερμόαιμη στάση απέναντι στους αντιφασίστες. Αμεση ήταν η αντίδραση του ΚΚΕ, που κατέθεσε μήνυση μέσω του βουλευτή του στη Θεσσαλονίκη Λεωνίδα Στολτίδη, ο οποίος ήταν μάρτυρας της δολοφονικής επίθεσης και κλήθηκε να καταθέσει στην αστυνομική προανάκριση. «Θρασύδειλοι ναζιστές εγκληματίες επιτέθηκαν μπροστά σε εκατοντάδες εργαζόμενους, νέους και παιδιά, αποδεικνύοντας ότι πρόκειται για εγκληματική ναζιστική συμμορία», σημειώνει το ΚΚΕ. Πολλές ομοιότητες της φασιστικής επίθεσης στην ΚΝΕ στην Ηλιούπολη Θεσσαλονίκης με την επίθεση της Χρυσής Αυγής κατά του ΠΑΜΕ στο Πέραμα τον Σεπτέμβριο του 2013, λίγες μέρες πριν από τη δολοφονία του Παύλου Φύσσα, βλέπουν οι δικηγόροι της πολιτικής αγωγής στη δίκη της Χρυσής Αυγής Θανάσης Καμπαγιάννης και Κώστας Παπαδάκης. «Το ότι μέχρι τώρα δεν έχει χαθεί ανθρώπινη ζωή είναι συμπτωματικό», σημειώνουν. «Οπως και την περίοδο 2012-2013, πολυάριθμες ομάδες οπλισμένων τραμπούκων, που αναμφισβήτητα εκτελούν εγκληματικές δράσεις που εκπορεύονται από ενιαίο πλαίσιο και αποσκοπούν στην τρομοκρατία όσων θεωρούν αντιπάλους, επιτίθενται σε σχολικά κτίρια και δρόμους και πλατείες, μέρα και νύχτα και επιστρέφουν στη συνέχεια στα ορμητήριά τους, ανάμεσα στα οποία και τα παλιά γραφεία της Χ.Α. στη Θεσσαλονίκη, με την ανοχή της αστυνομίας», υπογραμμίζουν. Και προσθέτουν: «Η αστυνομία και η κυβέρνηση οφείλουν να αναλάβουν τις ευθύνες τους πριν η αναγεννώμενη ναζιστική βία βάψει ξανά την ιστορία με αίμα. Η Εισαγγελία του Αρείου Πάγου οφείλει να παρέμβει άμεσα και να παραγγείλει τις ανάλογες ποινικές διώξεις, που θα πλήξουν στον πυρήνα της την τρομοκρατική εστία αντί να εξαντλούνται σε αποσπασματικές προσαγωγές». Στο μεταξύ, στο εδώλιο του Αυτοφώρου επρόκειτο να καθίσουν σήμερα 28χρονος και 32χρονος που συνελήφθησαν το Σάββατο στη διάρκεια αντιφασιστικής πορείας στη Σταυρούπολη. Οι δυο τους συνελήφθησαν στη διάρκεια επεισοδίων με αστυνομικούς και κατηγορούνται για διατάραξη κοινής ειρήνης, απόπειρα σωματικής βλάβης και οπλοκατοχή. Αποθρασύνονται οι ακροδεξιοί και τα απομεινάρια της Χ.Α. καθώς λίγες ώρες μετά τη Θεσσαλονίκη και στην Αθήνα ακροδεξιά τάγματα εφόδου επιχείρησαν χθες την επανεμφάνισή τους στο Νέο Ηράκλειο χτυπώντας μέλη της ΚΕΕΡΦΑ και αντικαπιταλιστικών δημοτικών κινήσεων πριν ξεκινήσουν εκδήλωση για τη συμπλήρωση ενός χρόνου από την καταδίκη της Χρυσής Αυγής. Οπως καταγγέλλει η ΚΕΕΡΦΑ, υπό την ανοχή της ΕΛ.ΑΣ. ομάδα 10-15 ατόμων που φορούσε μαύρα επιτέθηκε σε όσους προετοίμαζαν την εκδήλωση και στη συνέχεια οργανωμένα αποχώρησε. Μάλιστα, όπως φαίνεται στο βίντεο που ανάρτησαν στα μέσα κοινωνικής δικτύωσης τα μέλη της ΚΕΕΡΦΑ, η επίθεση σταματά όταν ένα μέλος δίνει το παράγγελμα «τέλος», γεγονός που θυμίζει τη δράση των ταγμάτων εφόδου της καταδικασμένης ναζιστικής Χ.Α. Σύμφωνα με τον συντονιστή της ΚΕΕΡΦΑ Πέτρο Κωνσταντίνου, οι ακροδεξιοί που κρατούσαν ρόπαλα τραυμάτισαν 4 άτομα. Τρία μεταφέρθηκαν σε νοσοκομείο. Τελικά η εκδήλωση της ΚΕΕΡΦΑ πραγματοποιήθηκε κανονικά μετά την αποχώρηση των φασιστοειδών. Στο σημείο έφτασε ασθενοφόρο του ΕΚΑΒ και εκ των υστέρων υπήρξε μεγάλη αστυνομική κινητοποίηση χωρίς να έχει γίνει μέχρι το βράδυ γνωστό εάν σημειώθηκαν προσαγωγές. «Οι φασίστες προσπαθούν να γενικεύσουν τις επιθέσεις τους σε συνθήκες κρίσης με την ανοχή της Νέας Δημοκρατίας που υιοθετεί το δόγμα των ίσων αποστάσεων. Εκτιμούμε ότι επέλεξαν τον ένα χρόνο από την καταδίκη για να επανεμφανιστούν. Στην περίοδο όπου είναι πιο απομονωμένοι κάνουν πιο ηχηρά χτυπήματα», δήλωσε στην «Εφ.Συν.» ο Πέτρος Κωνσταντίνου. Σε ανακοίνωσή του ο ΣΥΡΙΖΑ-Π.Σ. βλέπει οργανωμένο σχέδιο πρόκλησης ακροδεξιών ομάδων.Η ΚΕΕΡΦΑ καλεί σε μαζική συμμετοχή από τα συνδικάτα και τα κόμματα της Αριστεράς στο συλλαλητήριο που διοργανώνει στις 9 Οκτωβρίου στην Ομόνοια με αφορμή τον ένα χρόνο από την καταδίκη της εγκληματικής οργάνωσης Χ.Α. με σύνθημα «Στοπ στους φασίστες, καλοδεχούμενοι οι πρόσφυγες», με την κίνηση να σημειώνει ότι η φασιστική απειλή είναι ακόμη εδώ και δεν υπάρχει περιθώριο υποτίμησής της. Πρόκειται για τη δεύτερη φασιστική επίθεση μέσα σε λίγους μήνες στο Νέο Ηράκλειο, καθώς στα μέσα Ιουνίου ακροδεξιοί είχαν επιτεθεί σε μέλη του ΚΚΕ («Φασίστες και ναζί αντιεμβολιαστές βγήκαν παγανιά», «Εφ.Συν.», 15/6/2021)."
efsyn.gr,https://www.efsyn.gr/ellada/ygeia/312902_horis-kenes-meth-i-thessaloniki-kindynos-gia-genikeymeno-lockdown,ΥΓΕΙΑ,"Χωρίς κενές ΜΕΘ η Θεσσαλονίκη, κίνδυνος για γενικευμένο lockdown",2021-10-02 10:29, efsyn.gr ,"Φόβοι για την πορεία της πανδημίας το επόμενο διάστημα, καθώς κρίσιμη παραμένει η κατάσταση στον Βορρά, ενώ από χθες σε μίνι lockdown βρίσκονται Θεσσαλονίκη, Χαλκιδική, Κιλκίς και Λάρισα λόγω της αρκετά επιβαρυμένης επιδημιολογικής εικόνας. «SOS» εκπέμπει η Πανελλήνια Ομοσπονδία Εργαζομένων Δημόσιων Νοσοκομείων με τον πρόεδρό της Μιχάλη Γιαννάκο, να αναφέρει ότι σε Θεσσαλονίκη, Κατερίνη και Γαννιτσά είναι κατειλημμένες όλες οι εντατικές, στον Πολύγυρο υπάρχει μόλις μία ελεύθερη από τις πέντε, στις Σέρρες είναι κατειλημμένες οι οκτώ από τις δέκα, στην Έδεσα οι δύο στις τρεις. Ο κ. Γιαννάκος τονίζει τον «κίνδυνο με τις ΜΕΘ στην Κεντρική και δυτική Μακεδονία»,  που είναι «γεμάτες» γιατί λειτουργούν λιγότερες από τις μισές λόγων αναστολών εργασίας, και προειδοποιεί για το επόμενο διάστημα. Η σοβαρή πίεση σε αυτές τις περιοχές αποδίδεται από τους επιστήμονες τόσο στην πτώση της θερμοκρασίας και στον συγχρωτισμό που αυτή συνεπάγεται όσο και στη χαμηλή εμβολιαστική κάλυψη.  Παράλληλα, αύξηση παρουσιάζουν οι διασωληνωμένοι στα νοσοκομεία της χώρας με τα χθεσινά στοιχεία του ΕΟΔΥ να καταγράφουν ότι ο αριθσμός ανέρχεται πλέον σε 329, οι οποίοι στην πλειονότητά τους είναι ανεμβολίαστοι. Στο μεταξύ στην ανάγκη να οικοδομηθεί το τείχος ανοσίας μέσω των εμβολιασμών αναφέρθηκε ο Γενικός Γραμματέας Πρωτοβάθμιας Φροντίδας Υγείας μιλώντας ακόμα για το ενδεχόμενο ενός νέου ολικού lockdown. Σε συνέντευξή του στο Αθηναϊκό και Μακεδονικό Πρακτορείο ο Μάριος Θεμιστοκλέους δηλώνει «ξεκάθαρα ότι γίνεται κάθε προσπάθεια για να αποφύγουμε ένα γενικευμένο lock- down με τις πολύ σοβαρές συνέπειες του. Διανύοντας την τρίτη χρονιά της πανδημίας, δεν είμαστε πλέον απροστάτευτοι απέναντι στον ιό. Έχουμε στα χέρια μας το πιο δυνατό όπλο πρόληψης και προστασίας, το εμβόλιο». «Ο εμβολιασμός είναι μονόδρομος. Εμείς σε συνεργασία με την τοπική αυτοδιοίκηση, την εκκλησία, τα Ανώτατα Εκπαιδευτικά Ιδρύματα και με κάθε μας δύναμη προσπαθούμε να πλησιάσουμε κάθε πολίτη ώστε να ενημερωθεί και να εμβολιαστεί, ακόμα και οι πιο διστακτικοί. Μεταξύ των ανεμβολίαστων συμπολιτών μας υπάρχουν και οι αντιεμβολιαστές που είναι πιο δύσκολο να πειστούν, αλλά και όσοι ακόμα διστάζουν οι οποίοι έχουν αναβάλει τον εμβολιασμό τους για διάφορους λόγους και εδώ στοχεύουμε εμείς ώστε να ενημερωθούν και να αντιληφθούν τα οφέλη που θα αποφέρει ο εμβολιασμός και σε εκείνους και σε όλη την κοινωνία» σημειώνει. Ο συντονιστής του εμβολιαστικού προγράμματος υποστηρίζει πως αυτή τη στιγμή με τουλάχιστον μια δόση έχει εμβολιαστεί «το 61% δηλαδή του γενικού πληθυσμού και το 70% του ενήλικου πληθυσμού. Η Ελλάδα βρίσκεται αυτή τη στιγμή στη 11η θέση στους ημερήσιους εμβολιασμούς στην Ευρωπαϊκή Ένωση και στην 17η θέση στους εμβολιασμούς με μία δόση και στους ολοκληρωμένους εμβολιασμούς». Όπως σημειώνει ο ίδιος, «απώτερος στόχος είναι να έχει εμβολιαστεί ο αριθμός εκείνος, που θα μας επιτρέψει να επιστρέψουμε στην κανονικότητα χωρίς γενικευμένα lock-down και χωρίς σημαντικό αριθμό νοσηλειών, διασωληνωμένων και θανάτων από τον ιό. Ο απώτερος, λοιπόν, στόχος μας είναι να εξελιχθεί ο ιός ως μια «βαριά γρίπη» που δε θα επιβαρύνει το Εθνικό Σύστημα Υγείας και την κοινωνική μας ζωή». «Ο στόχος αυτός δεν είναι ξεκάθαρο ποιος είναι με επιστημονικά δεδομένα, εάν δηλαδή πρέπει να φτάσουμε το 70%, το 75% ή το 80% εμβολιασμών, και μάλιστα φάνηκε ότι μπορεί να αλλάζει στην πορεία. Για παράδειγμα, λόγω της μετάλλαξης δέλτα οι επιστήμονες θεωρούν ότι πρέπει να αυξηθούν τα ποσοστά. Σύμφωνα με αυτά ο στόχος παραμένει να εμβολιαστούν όσοι περισσότεροι γίνεται και ειδικά στις μεγαλύτερες ηλικίες που είναι πιο ευπαθείς και ευάλωτοι στον ιό» πρόσθεσε."
efsyn.gr,https://www.efsyn.gr/politiki/312444_epaneferan-diatyposi-tis-hoyntas-gia-tis-epikindynes-eidiseis,ΠΟΛΙΤΙΚΗ,Επανέφεραν διατύπωση της χούντας για τις «επικίνδυνες ειδήσεις»,2021-09-29 14:01," Δημήτρης Κανελλόπουλος, Γιώτα Τέσση, Αντα Ψαρρά ","Κώστας Τσιάρας, Κυριάκος Μητσοτάκης Oι περιορισμοί και η τιμωρία της διασποράς ψευδών ειδήσεων έπαιρναν πάντα σάρκα και οστά αναλόγως με την κυρίαρχη πολιτική της κάθε χώρας και όχι μόνο της Ελλάδας. Περιπετειώδης ήταν όμως η πορεία της χρήσης του άρθρου και του βαθμού λογοκρισίας στην πολύπαθη χώρα μας. Ενα άρθρο που προϋπήρχε της χούντας, στη διάρκεια της οποίας όμως έγινε ένας γιγαντιαίος για τους πολίτες τρόμος. Ο φόβος των «ψιθυριστών»! Στη συνεχεία και επί Μεταπολίτευσης το άρθρο καταπραΰνθηκε φτάνοντας πλέον στη σημερινή του μορφή (όπως αποτυπώνεται στο άρ. 191 του νέου Ποινικού Κώδικα), πριν δηλαδή περάσει ξανά από πάνω του ο οδοστρωτήρας του επιτελικού κράτους με τη νέα διάταξη. Αρ. 191: Οποιος δημόσια ή μέσω του διαδικτύου διαδίδει ή διασπείρει με οποιονδήποτε τρόπο ψευδείς ειδήσεις με αποτέλεσμα να προκαλέσει φόβο σε αόριστο αριθμό ανθρώπων ή σε ορισμένο κύκλο ή κατηγορία προσώπων, που αναγκάζονται έτσι να προβούν σε μη προγραμματισμένες πράξεις ή σε ματαίωσή τους, με κίνδυνο να προκληθεί ζημία στην οικονομία, στον τουρισμό ή στην αμυντική ικανότητα της χώρας ή να διαταραχθούν οι διεθνείς της σχέσεις, τιμωρείται με φυλάκιση […] Αρ. 36 (Κώδικας Μητσοτάκη-Τσιάρα): Οποιος δημόσια ή μέσω του διαδικτύου διαδίδει ή διασπείρει με οποιονδήποτε τρόπο ψευδείς ειδήσεις που είναι ικανές να προκαλέσουν ανησυχίες ή φόβο στους πολίτες ή να κλονίσουν την εμπιστοσύνη του κοινού στην εθνική οικονομία, στην αμυντική ικανότητα της χώρας ή στη δημόσια υγεία τιμωρείται με φυλάκιση τουλάχιστον τριών μηνών και χρηματική ποινή. Εάν η πράξη τελέστηκε επανειλημμένα μέσω του Τύπου ή μέσω διαδικτύου, ο υπαίτιος τιμωρείται με φυλάκιση […] Το νομοθετικό διάταγμα 372 του 1969 που φέρει τις υπογραφές του Γ. Παπαδόπουλου, του Στ. Παττακού και του αντιβασιλέως Ζωιτάκη Η προσθήκη της διατύπωσης για τις ειδήσεις που εκτός από ανησυχία και φόβο μπορεί «να κλονίσουν την εμπιστοσύνη του κοινού στην εθνική οικονομία, στην αμυντική ικανότητα της χώρας ή στη δημόσια υγεία» ανοίγει αυτομάτως και ξανά διάπλατη την πόρτα στην επιχειρούμενη λογοκρισία (που έχει άλλωστε γίνει καθημερινό φαινόμενο), ενώ το άλλοθι της πανδημίας και του στόχου να τιμωρηθούν οι κήρυκες των «αντιεμβολιαστών» αποδυναμώνεται πλήρως όταν ήδη από το 2016 έχει υπάρξει παρόμοια καταδίκη με το ίδιο μάλιστα αντικείμενο, δηλαδή τα εμβόλια. Σύμφωνα με ρεπορτάζ της «Καθημερινής» (17.5.2016): «Η πρώτη καταδίκη για αναμετάδοση hoax, απάτης του διαδικτύου, είναι γεγονός. Το Μονομελές Πλημμελειοδικείο Βέροιας καταδίκασε –ερήμην– δημοσιογράφο, ιδιοκτήτη ιστολογίου, για τη δημοσίευση άρθρου με τίτλο “ΣΟΚ: Δείτε πώς οι εταιρείες εξαπλώνουν τον καρκίνο μέσω εμβολίων”, καθώς κρίθηκε ότι συνιστά διασπορά ψευδών ειδήσεων. Του επιβλήθηκε ποινή φυλάκισης έξι μηνών, με αναστολή τριών ετών, και χρηματικό πρόστιμο 500 ευρώ». Ολόκληρη η απόφαση και το σκεπτικό της βασισμένο στο άρθρο 191 έχει αναρτηθεί στο σάιτ του ΔΣΑ (http://www.dsanet.gr/Epikairothta/Nomologia/mplhmber582_2016.htm). Με αφορμή και τη συγκεκριμένη καταδίκη η «Εφ.Συν.» δημοσίευσε τότε αναλυτικό ρεπορτάζ του Δ. Τερζή για τις ψευδείς ειδήσεις και τις μονταζιέρες («Αληθινά ψέματα στο διαδίκτυο», «Εφ.Συν.» 4.6.2016). «Υπάρχουν ψευδείς ειδήσεις που αφορούν την ειδησεογραφία και ψευδείς ειδήσεις που αφορούν αξιολόγηση. Το δεύτερο δεν μπορεί να καταδικαστεί νομικά, αλλά μπορεί να γίνει αντικείμενο κριτικής με τη χρήση ερευνητικών δεδομένων και απόψεων», ήταν το σχόλιο του καθηγητή Γ. Πλειού. Το θέμα του κλονισμού της εμπιστοσύνης, που ακουμπάει προφανέστατα στην πολιτική μιας κυβέρνησης ως προς τη διαχείριση εθνικών και δημόσιων θεμάτων, δεν υπήρχε και φυσικά δεν μπορεί να αποτελεί ένα μετρήσιμο μέγεθος, παρόμοιο με εκείνο της πρόκλησης ανησυχίας ή φόβου σε αόριστο αριθμό ανθρώπων κ.λπ. Τι κρύβεται λοιπόν πίσω από τον κυβερνητικό οίστρο να προστεθεί ο «κλονισμός της εμπιστοσύνης» ως νέο στοιχείο και της εμφανέστατης προσπάθειας αποδοχής του από τους πολίτες με την προσθήκη της «δημόσιας υγείας» που σήμερα είναι τόσο πολύ εύθραυστη; Δεν θυμούνται άραγε η κυβέρνηση και η νομοπαρασκευαστική της επιτροπή πότε άλλοτε χρησιμοποιήθηκε ο ίδιος ακριβώς όρος του κλονισμού της εμπιστοσύνης; Μια σύντομη ιστορική αναδρομή αποδεικνύει ότι η κυβέρνηση Μητσοτάκη επαναφέρει διατάξεις που ίσχυαν την περίοδο της χούντας. Είναι χαρακτηριστικό ότι με τον Ποινικό Κώδικα του 1951 η διασπορά ψευδών ειδήσεων τιμωρούνταν με ποινή φυλάκισης «μέχρις ενός έτους ή εις χρηματικήν ποινή». Δύο χρόνια αργότερα τροποποιήθηκε με το Ν.Δ. 2493/1953 (άρθρο 5) και η ποινή έγινε φυλάκιση τουλάχιστον τριών μηνών (με ανώτερο τα πέντε έτη) και χρηματική ποινή. Στη χούντα η ποινή ανέβηκε (φυλάκιση τουλάχιστον ενός έτους και μέχρι πέντε έτη) συν χρηματική ποινή, αλλά αυτή δεν ήταν η μόνη διαφορά. Αλλαξε, παράλληλα, και η διατύπωση της διάταξης (372/1969), η οποία προέβλεπε: «Εις φυλάκισιν τουλάχιστον ενός έτους και εις χρηματικήν ποινήν τουλάχιστον εκατόν χιλιάδων μεταλλικών δραχμών καταδικάζεται όστις καθ’ οιονδήποτε τρόπον διασπείρει ψευδείς ειδήσεις ή φήμας επιτηδείας να φέρωσιν ανησυχίας ή φόβον εις τους πολίτας, ή να κλονίσωσι την εμπιστοσύνην του κοινού προς την εξασφαλίζουσαν την κοινήν ειρήνην κρατικήν εξουσίαν, προς τας ενόπλους δυνάμεις της Χώρας και προς το εθνικόν νόμισμα, ή να ταράξωσι την υπό του Κράτους ακολουθουμένην πολιτικήν οικονομικής αναπτύξεως διά της ενθαρρύνσεως εγχωρίων ιδιωτικών επενδύσεων ή διά της προσελκύσεως ξένων κεφαλαίων χάριν δημοσίων ή ιδιωτικών επενδύσεων είτε την ανάπτυξιν της τουριστικής κινήσεως εν τη Χώρα, ή να επιφέρωσιν διαταραχήν εις τας διεθνείς σχέσεις του Κράτους». Για πρώτη φορά η διάταξη περιλαμβάνει τον κλονισμό της εμπιστοσύνης του κοινού! ((βλ. φωτ. ΦΕΚ με αρ. 264, 11.12.1969) Με την επάνοδο στη δημοκρατία η χουντική διάταξη καταργήθηκε (Ν. 10/1975) και επανήλθαμε σε εκείνη του 1953. Επειτα από μικρά σκαμπανεβάσματα το άρ. 191 πήρε το 2019 την τελική του μορφή στον νέο Ποινικό Κώδικα. Σύμφωνα με την αιτιολογική έκθεση του συγκεκριμένου άρθρου, για την ολοκλήρωση του εγκλήματος δεν θεωρείται πλέον αρκετή η διασπορά ψευδών ειδήσεων ή φημών ικανών να επιφέρουν ανησυχίες ή φόβο στους πολίτες, να ταράξουν τη δημόσια πίστη ή να κλονίσουν την εμπιστοσύνη του κοινού στο εθνικό νόμισμα ή στις ένοπλες δυνάμεις της χώρας, αλλά απαιτείται να προκληθεί πράγματι φόβος σε αόριστο αριθμό ανθρώπων ή σε ορισμένο κύκλο ή κατηγορία προσώπων, που αναγκάζονται έτσι να προβούν σε μη προγραμματισμένες πράξεις ή σε ματαίωσή τους, με κίνδυνο να προκληθεί ζημία στην οικονομία, στον τουρισμό ή στην αμυντική ικανότητα της χώρας ή να διαταραχθούν οι διεθνείς της σχέσεις. Αξίζει να σημειωθεί ότι ο αείμνηστος καθηγητής Ιωάννης Μανωλεδάκης ήταν πολύ κριτικός απέναντι στην παλιά διάταξη (Π.Κ. 1950) γράφοντας ότι «η διάταξη του άρ. 191 Π.Κ. μπορεί να αποβεί εξαιρετικά επικίνδυνη στην πράξη τόσο για την ελευθερία της πληροφόρησης και ενημέρωσης του λαού όσο και για την απρόσκοπτη άσκηση του αντιπολιτευτικού έργου». Στο μεταξύ ήδη διατυπώνονται σφοδρές αντιδράσεις. Το Δ.Σ. της ΕΣΗΕΑ συνεδρίασε χθες και αποφάσισε να παρέμβει μια και θεωρεί, ευλόγως, πως είναι πολύ αόριστη η διατύπωση για τα fake news και ότι, τελικά, ορίζονται αυτά. Αν γίνει ένα αυτοκινητικό δυστύχημα, λένε από το σωματείο, και γράψεις ότι δεν έγινε, αποτελεί αναμφίβολα fake news. Αν όμως γράψεις ότι η διαχείριση της πανδημίας από την κυβέρνηση Μητσοτάκη δεν είναι επιτυχημένη, ποιος μπορεί να το βγάλει αυτό ως fake news; Η ΕΣΗΕΑ θα συντονίσει τις ενέργειές της και με τις άλλες ενώσεις Τύπου, θα ενημερώσει τα κόμματα και θα παρέμβει με κείμενό της και στη διαβούλευση. Τέλος, για το επίμαχο άρθρο, συνεδριάζει σήμερα το απόγευμα η Συντονιστική Επιτροπή των Δικηγορικών Συλλόγων Ελλάδας, η οποία αναμένεται να εκφράσει την ξεκάθαρη διαφωνία της σε γραπτή ανακοίνωσή της. Για όσους δε εξακολουθούν ακόμα να μη θυμούνται, αντιγράφουμε εδώ μέρος της ομιλία του δικτάτορα Παπαδόπουλου με στόχο όχι τους «αντιεμβολιαστές» αλλά την πάταξη των «ψιθυριστών» που κλόνιζαν τότε τα επιτεύγματα της 21ης Απριλίου. «Κλείσατε τα ώτα σας προς τους ψιθυριστάς τους ψιθυρίζοντας προσωρινότητα», ζητούσε από τη διορισμένη διοίκηση της ΑΔΕΔΥ στις 18 Μαρτίου 1968 ο δικτάτορας Παπαδόπουλος. «Κλείσατε και υμείς τα ώτα προς τους ψιθύρους», απαιτούσε και από τους τεχνικούς, μια βδομάδα αργότερα. Δεν έμεινε επαγγελματική τάξη που να μη γίνει αποδέκτης του μηνύματος: «μη ψιθυρίζετε». Είναι φυσικό να τρομάζει από οποιαδήποτε μορφή υπόγειας λαϊκής συζήτησης ένα ολοκληρωτικό καθεστώς. Ομως ο Παπαδόπουλος πήγε ένα βήμα παραπάνω. Δίνοντας αυτή την εξέχουσα βαρύτητα στους «ψιθυριστάς», επιδίωκε να αναγάγει κάθε μορφή αντίδρασης σε ανεύθυνη φημολογία. Η εκ προοιμίου φίμωση κάθε δημοκρατικής φωνής δεν ήταν αρκετή. Επρεπε να παρεμποδιστεί πάση θυσία και η αυθόρμητη αμφισβήτηση των «επιτευγμάτων της Επαναστάσεως». (Ιός της Κυριακής, «Η ΔΙΑΔΟΣΗ ΤΩΝ ΦΗΜΩΝ. Το ψέμα έχει γρήγορα πόδια», «Ελευθεροτυπία», 2/4/1995)"
efsyn.gr,https://www.efsyn.gr/ellada/astynomiko/312098_psifiako-safari-gia-istoselides-kai-profil-anypakois-ston-emboliasmo,ΑΣΤΥΝΟΜΙΚΟ,Ψηφιακό σαφάρι για ιστοσελίδες και προφίλ… ανυπακοής στον εμβολιασμό,2021-09-27 06:00, Μάνος Τσαλδάρης ,"Ακόμα μία κίνηση εντυπωσιασμού από τον υπουργό Προστασίας του Πολίτη Τάκη Θεοδωρικάκο σημειώθηκε το Σάββατο, όπου για άλλη μια φορά παρενέβη και διέταξε τους αξιωματικούς της Δίωξης Ηλεκτρονικού Εγκλήματος να εντοπίσουν στο Διαδίκτυο ιστοσελίδες και προφίλ χρηστών που δίνουν «νομικές συμβουλές» επ’ αμοιβή σε αντιεμβολιαστές για να στραφούν κατά δημόσιων λειτουργών ζητώντας αποζημιώσεις και να ενημερώσουν τις εισαγγελικές αρχές. Κίνηση που από μερίδα ΜΜΕ επιχειρήθηκε να παρουσιαστεί ως απόπειρα του υπουργού να «φρενάρει» το «τσουνάμι» της ψηφιακής παραπληροφόρησης και να ανακόψει την εξαπάτηση των ανεμβολίαστων από επιτήδειους που «πουλάνε» στους αντιεμβολιαστές «νομικά όπλα» υποσχόμενοι «κάλυψη» από τις αποφάσεις του Δημοσίου για τα μέτρα και το εμβόλιο. Στην ανακοίνωση όμως του υπουργείου δεν αναφερόταν κάτι τέτοιο, αφού απλώς αναγραφόταν γενικόλογα ότι η έρευνα γινόταν για να βρεθούν άτομα «που προτρέπουν τους πολίτες σε πράξεις που στρέφονται ενάντια στη δημόσια υγεία, στην ασφάλεια και στο κράτος». Πηγές του υπουργείου άφηναν να διαρρεύσει ότι μέσα στις «πρώτες πέντε ώρες διαδικτυακής έρευνας είχαν εντοπιστεί εννιά ιστοσελίδες και προφίλ… ανυπακοής», από τα οποία «δύο φόρουμ έχουν κεντρίσει περισσότερο το αστυνομικό ενδιαφέρον», πληροφορίες όμως της «Εφ.Συν.» από τη Δίωξη ανέφεραν ότι ώς αργά το βράδυ χθες είχαν εντοπιστεί μόλις «6-7 προφίλ» που «προτρέπουν τον κόσμο να κάνει μηνύσεις βάσει ενός εντύπου που καλούνταν οι χρήστες να κατεβάσουν» και μόνο σε «δυο-τρία» υπάρχουν αναφορές για χρηματικές καταβολές ύψους 20-30 ευρώ. Το κατά πόσον όμως αυτές πραγματοποιήθηκαν ήταν δύσκολο να διαπιστωθεί από τους αστυνομικούς της Δίωξης Ηλεκτρονικού Εγκλήματος, που δεν είναι σε θέση να κάνουν φορολογικό ή οικονομικό έλεγχο. Αυτό που μπορούσαν να κάνουν είναι να εντοπίσουν την ταυτότητα αυτού που έκανε την ανάρτηση κι ακολούθως -όπως αναφέρει και η ανακοίνωση του υπουργείου- θα στείλουν τα στοιχεία στις εισαγγελικές αρχές που θα διερευνήσουν την τέλεση «τυχόν ποινικών αδικημάτων» και εφόσον διαπιστώσουν ότι διαπράχθηκαν θα ασκηθούν διώξεις. Τα πορίσματα της έρευνας θα ανακοινωθούν αύριο και οι εισαγγελείς θα αποφασίσουν εάν οι διώξεις θα συνδεθούν με τον νόμο για τη διασπορά του κορονοϊού, οπότε θα είναι σε βαθμό κακουργήματος, ή θα μείνουν στα πλημμελήματα της δυσφήμησης και της διέγερσης σε ανυπακοή. Το εάν αυτό θα ανακόψει το φαινόμενο, μένει να φανεί."
efsyn.gr,https://www.efsyn.gr/kosmos/eyropi/311867_astro-toy-mario-ntragki-den-prokeitai-na-sbisei-syntoma,ΕΥΡΩΠΗ,Το άστρο του Μάριο Ντράγκι δεν πρόκειται να σβήσει σύντομα,2021-09-26 18:13, Θεόδωρος Ανδρεάδης - Συγγελλάκης ,"Το ότι δεν ήταν λύση έκτακτης ανάγκης έγινε σαφές από την αρχή. Αλλά τώρα η προοπτική «ευρύτατης διακυβέρνησης» αυξάνεται σημαντικά. Ο Μάριο Ντράγκι ηγείται της Ιταλίας με τεράστια άνεση, έχοντας εξασφαλίσει την υποστήριξη του 80% του κοινοβουλίου. Λαμβάνει αυστηρά μέτρα για τον περιορισμό της πανδημίας, βάζει στη γωνία τον Ματέο Σαλβίνι και τις ακραίες τάσεις της Λέγκα και την ίδια ώρα «φλερτάρει» και με τους Ιταλούς βιομήχανους. Μόλις τους υποσχέθηκε ότι δεν θα αυξηθούν οι φόροι. Και εκείνοι, στη γενική τους συνέλευση, σηκώθηκαν όρθιοι να τον επευφημήσουν με παρατεταμένο χειροκρότημα. «Δεν είναι ο εκπρόσωπος της θείας πρόνοιας, αλλά πρόκειται σίγουρα για τον άνθρωπο της αναγκαιότητας» δήλωσε με νόημα ο επικεφαλής της Ενωσης Βιομηχάνων Confindustria, Κάρλο Μπονόμι. Την ίδια ώρα η σχέση του Ιταλού πρωθυπουργού δεν είναι προβληματική ούτε με τα συνδικάτα. Δεν δέχτηκε την πρότασή τους για δωρεάν διαγνωστικά τεστ που να διευκολύνουν όσους εργαζόμενους δεν έχουν εμβολιαστεί, αλλά έκανε μια άλλου είδους παραχώρηση: οι αντιεμβολιαστές χωρίς «πράσινο πάσο» δεν θα παίρνουν μισθό και δεν θα μπαίνουν στους χώρους εργασίας, αλλά δεν θα τίθενται -επίσημα- σε καθεστώς διαθεσιμότητα από τους εργοδότες τους. Ο «σούπερ Μάριο» λοιπόν προς το παρόν συνεχίζει να κυβερνά ανεμπόδιστα με κύριο στόχο την οικονομική ανάκαμψη, η οποία φέτος αναμένεται να αγγίξει το 6% του ΑΕΠ. Κινείται με τέτοια ευχέρεια, που σε πολιτικούς κύκλους (κυρίως της Κεντροαριστεράς) άρχισε να ακούγεται μια νέα, εντυπωσιακή πρόταση: να μπορέσει να μείνει στην πρωθυπουργία ο πρώην πρόεδρος της Ευρωπαϊκής Κεντρικής Τράπεζας και μετά τις βουλευτικές εκλογές του 2023. Ενα σενάριο το οποίο για να μπορέσει να εφαρμοστεί θα συναντήσει σίγουρα σειρά πρακτικών δυσκολιών. Διότι η Λέγκα και τα ακροδεξιά Αδέλφια της Ιταλίας περιμένουν πώς και πώς το εκλογικό αυτό ραντεβού, με την ελπίδα ότι αν διατηρήσουν τα σημερινά ποσοστά τους στην πρόθεση ψήφου (μαζί αγγίζουν το 43%) μπορεί να καταφέρουν να κυβερνήσουν και αυτόνομα, χωρίς τη στήριξη της Φόρτσα Ιτάλια του Μπερλουσκόνι. Αν δεν τα καταφέρουν όμως, θα αυξηθούν πράγματι οι πιθανότητες μιας δεύτερης κυβέρνησης Ντράγκι. Με τη σύμπραξη, δηλαδή, του κεντροαριστερού Δημοκρατικού Κόμματος, των Πέντε Αστέρων, της Φόρτσα Ιτάλια (που λαμβάνει όλο και σαφέστερες αποστάσεις από τον Σαλβίνι) και διάφορων άλλων μικρών κεντρώων δυνάμεων. Μια δεύτερη θητεία με την οποία ο Ιταλός τεχνοκράτης πρωθυπουργός θα μπορούσε να εγγυηθεί την αποτελεσματική χρήση των χρηματοδοτήσεων του Ευρωπαϊκού Ταμείου Ανάκαμψης. Συνολικά η Ιταλία αναμένει να της δοθούν 209 δισεκατομμύρια ευρώ και είναι γνωστό σε όλους πλέον ότι οι παγίδες δεν λείπουν: από τις μαφίες μέχρι τις πελατειακές σχέσεις και τις «θολές» εργολαβίες. Την ίδια ώρα βέβαια υπάρχει και το άλλο μεγάλο θέμα: στην αρχή του επόμενου έτους θα λήξει η θητεία του Σέρτζιο Ματαρέλα και θα πρέπει να εκλεγεί νέος πρόεδρος της Δημοκρατίας. Μέχρι τώρα ακουγόταν με έμφαση το όνομα του Μάριο Ντράγκι. Αλλά επειδή δεν μπορεί -ακόμα- να είναι δισυπόστατος, θα έπρεπε να εγκαταλείψει την πρωθυπουργία. Κάτι που σημαίνει προκήρυξη πρόωρων βουλευτικών εκλογών με αυξημένη πιθανότητα υπερίσχυσης της Λέγκα και των ακροδεξιών. Οι «παλιές εναλλακτικές» ακούν στο όνομα του πρώην πρωθυπουργού και προέδρου της Κομισιόν, Ρομάνο Πρόντι, του Σίλβιο Μπερλουσκόνι και του επίσης πρώην πρωθυπουργού, Μάσιμο ντ’ Αλέμα. Ο πρώτος όμως «κάηκε» ήδη το 2013, όταν για το ύπατο αυτό αξίωμα δεν τον ψήφισε μέρος της Κεντροαριστεράς. Ο δεύτερος αντιμετωπίζει προβλήματα υγείας και τις ατέλειωτες δικαστικές του περιπέτειες, ενώ ο τρίτος θεωρείται από πολλούς υπερβολικά συγκρουσιακός. Τις τελευταίες μέρες άρχισε να ακούγεται και το όνομα του πρώην πρωθυπουργού και νυν Ευρωπαίου επιτρόπου Οικονομικών Υποθέσεων, Πάολο Τζεντιλόνι. Με χαμηλό προφίλ, χωρίς «βεντετισμούς», θα μπορούσε -ενδεχομένως- να εξασφαλίσει την αναγκαία συναίνεση. Αλλά ως γνωστόν στην Ιταλία η εκλογή κάθε προέδρου αποτελεί μια ξεχωριστή, απρόβλεπτη υπόθεση. Διότι τα κόμματα βρίσκουν την ευκαιρία να προχωρήσουν σε ατελείωτες παρασκηνιακές διαβουλεύσεις, πιέσεις, συμμαχίες, με τις οποίες επιβεβαιώνουν -πολύ συχνά- την τεράστια απόσταση που τα χωρίζει από την κοινωνία των πολιτών."
efsyn.gr,https://www.efsyn.gr/stiles/apopseis/311910_galazia-kanonikotita-kai-ekpaideytiki-anisotita,ΑΠΟΨΕΙΣ,Γαλάζια «κανονικότητα» και εκπαιδευτική ανισότητα,2021-09-25 16:32, Παναγιώτης Βλάχος* ,"Δύσκολα το πάθημα γίνεται μάθημα σε μια κυβέρνηση που κυβερνά περισσότερο με εντυπώσεις παρά με την ουσία. Ηταν άλλωστε ένα αποκαλυπτικό καλοκαίρι για τις δυνατότητες της πολυδιαφημισμένης «επιτελικότητας» αυτής της κυβέρνησης. Μεγαλόστομες διακηρύξεις προθέσεων, αναχρονισμοί και αντιφάσεις περιμένουν και φέτος μαθητές και φοιτητές. Μόνο που ύστερα από ενάμιση χρόνο περιορισμών, οι αντοχές και η ανοχή έχουν εξαντληθεί. Τον ρυθμό και τον τρόπο λειτουργίας της εκπαίδευσης δίνει η διαχείριση της πανδημίας. Ηταν λοιπόν άλλο ένα καλοκαίρι που το υπουργείο Παιδείας πήγε σχεδόν διακοπές. Για να βρει τον Σεπτέμβρη και με το άνοιγμα των σχολείων την επιστημονική κοινότητα να προειδοποιεί για την εξάπλωση της μετάλλαξης Δέλτα. Ειδικοί αναφέρουν ότι ήδη νοσεί ένας στους τρεις μαθητές και ότι θα νοσηλευτούν αρκετοί από αυτούς. Περίπου 4 στους 10 πολίτες παραμένουν ανεμβολίαστοι. Και είμαστε δεύτερη χώρα σε θανάτους μετά τη Βουλγαρία. Οπως έχει γραφτεί με μακάβριο αλλά εύστοχο τρόπο, καθημερινά αποχαιρετάμε ένα «λεωφορείο» με συνανθρώπους μας. Τι προτείνει το υπουργείο; Τα τμήματα θα κλείνουν με 50% +1 κρούσματα, μέτρο εκτός λογικής, αφού το τμήμα θα έχει ήδη αδειάσει από τον φόβο των γονιών στα πρώτα κρούσματα. Παρέχει περισσότερα αυτοδιαγνωστικά τεστ, που συμπληρώνουν οι γονείς. Ανάμεσα σε αυτούς θα είναι και αρκετοί αντιεμβολιαστές, με ό,τι αυτό συνεπάγεται για την εγκυρότητα της δήλωσης. Η καμπάνια εμβολιασμού ξεκίνησε μια βδομάδα πριν από τον αγιασμό. Και -για την ώρα- θεωρείται ότι η πρώτη δόση παρέχει ασφάλεια, ενώ οι ειδικοί δεν συμφωνούν. Μέσα στον ενάμιση αυτόν χρόνο τα μαθησιακά κενά μεγάλωσαν παράλληλα με τα προβλήματα στον ευάλωτο παιδικό ψυχισμό. Η εξ αποστάσεως εκπαίδευση -για όσους είχαν την τεχνολογική και οικονομική δυνατότητα- δεν μπορεί να υποκαταστήσει τη διά ζώσης διδασκαλία. Το δόγμα «νόμος και τάξη» προσπάθησε να βρει πεδίο εφαρμογής στα πανεπιστήμια, με την εγκατάσταση αστυνομικών τμημάτων σε πέντε σχολές, πατέντα που θα τη ζήλευαν ολοκληρωτικά καθεστώτα. Ολοι θυμόμαστε τη σφοδρή αντεπίθεση της κυβέρνησης μαζί με τη στρατιά «κεντρώων» δημοσιολογούντων που δεν ήθελαν να ακούσουν για ενδιάμεσες λύσεις που πρότειναν ακαδημαϊκοί, για την ανάφλεξη εντάσεων μέσα στα campus ή για πελατειακές προσλήψεις 1.000 και πλέον ενστόλων. Τελικά προσλήφθηκαν 400, αλλά μάλλον θα περιμένουν, καθώς η υπόλοιπη υποδομή απουσιάζει, ενώ η βούληση εφαρμογής του μέτρου θα φθίνει όσο πλησιάζει ο εκλογικός χρόνος. Φέτος επίσης βρήκε εφαρμογή ο περίφημος «αλγόριθμος» της υπουργού Παιδείας. Κι αν για όσους έγραψαν «ασό-δυο» ο αποκλεισμός από σχολές είναι δικαιολογημένος, τι γίνεται με τις περίπου 20.000 που στέλνονται στην αγκαλιά ιδιωτικών ΙΕΚ και κολεγίων; Εγινε αξιολόγηση των σχολών; Ή μήπως μετά την ανακοίνωση των βάσεων κάποιες έπεσαν αυτόματα στη β’ κατηγορία; Είναι ή δεν είναι θλιβερή πρωτοτυπία η Ελάχιστη Βάση Εισαγωγής να αποτελεί πολιτική που αξιολογεί έμμεσα την ποιότητα των σχολών, χωρίς να υπάρχει εθνικό απολυτήριο, με το Ολοήμερο να εγκαταλείπεται, χωρίς να καθοδηγούνται οι μαθητές του Λυκείου για το φοιτητικό και επαγγελματικό τους μέλλον; Αρα, το έδαφος που προετοίμασε το ΠΑΣΟΚ με τόσο κόπο στις αρχές της προηγούμενης δεκαετίας ώστε να βρεθεί μια συναινετική πλατφόρμα στην τριτοβάθμια εκπαίδευση και να μπολιαστεί η ελληνική πολιτική ζωή με τη διαδικασία εθνικής στρατηγικής, έχει προ πολλού οργωθεί από τους πειραματισμούς Γαβρόγλου και Κεραμέως. Δυστυχώς, όσο η ουσιαστική μεταρρύθμιση του δημόσιου σχολείου και του πανεπιστημίου εξαντλείται σε προσλήψεις χωρίς τα εχέγγυα του ΑΣΕΠ, πανεπιστημιακή αστυνομία, απουσία αξιολόγησης, ημίμετρα για την πανδημία και την κάλυψη των μαθησιακών κενών και σπερματικές «καινοτομίες» για δεξιότητες που απαιτούν όμως ανοιχτά σχολεία, τόσο περισσότερο αυτό θα εγκαταλείπεται και θα αναγνωρίζονται επαγγελματικά δικαιώματα σε ιδιωτικά εκπαιδευτήρια. Η γαλάζια «κανονικότητα» στρώνει τον δρόμο σε μεγαλύτερη ανισότητα. *γραμματέας Επικοινωνίας Κινήματος Αλλαγής"
efsyn.gr,https://www.efsyn.gr/ellada/astynomiko/311937_ereyna-gia-profil-antiemboliaston-sto-diadiktyo,ΑΣΤΥΝΟΜΙΚΟ,Έρευνα για προφίλ αντιεμβολιαστών στο διαδίκτυο  ,2021-09-25 12:12, efsyn.gr ,"Την προέλευση και την ταυτότητα των διαχειριστών ιστοσελίδων και λογαριασμών στα μέσα κοινωνικής δικτύωσης, που προτρέπουν τους πολίτες σε πράξεις που στρέφονται ενάντια στη δημόσια υγεία και ειδικότερα κατά του εμβολιασμού, καλείται να διερευνήσει η Δίωξη Ηλεκτρονικού Εγκλήματος, μετά από παρέμβαση του υπουργού Προστασίας του Πολίτη Σύμφωνα με το υπ. Προ.Πο., τα σχετικά στοιχεία θα διαβιβαστούν στη Δικαιοσύνη για τη διερεύνηση τέλεσης τυχόν ποινικών αδικημάτων και άσκησης των προβλεπομένων κατά νόμο ενεργειών. Οι νέες εξελίξεις έρχονται λίγες ώρες μετά την επιβολή ποινής φυλάκισης με αναστολή στον 37χρονο από τη Θέρμη Θεσσαλονίκης, ο οποίος που δεν προσκόμισε το απαιτούμενο self test για να μπει το παιδί του στο σχολείο και δημιούργησε ένταση με αποτέλεσμα να συλληφθεί. Ο άνδρας δικάστηκε μετά από μήνυση της διευθύντριας του 2ου Δημοτικού Σχολείου της περιοχής.  Υπενθυμίζεται ότι ο Τ. Θεοδωρικάκος έδωσε μέσα στην εβδομάδα οδηγία στον αρχηγό της ΕΛ.ΑΣ. να μην προσάγονται σε αστυνομικά τμήματα εκπαιδευτικοί που εφαρμόζουν τον νόμο για τα μέτρα προστασίας από τον κορονοϊό, ενώ ακολούθησε εγκύκλιος του εισαγγελέα του Αρείου Πάγου, Βασίλη Πλιώτα, προς τους συναδέλφους του όλης της χώρας, με την παραγγελία να μην κινείται η αυτόφωρη διαδικασία για εκπαιδευτικούς, γιατρούς, νοσηλευτές ή εργαζόμενους σε δομές υγείας όταν μηνύονται από αντιεμβολιαστές."
efsyn.gr,https://www.efsyn.gr/stiles/ypografoyn/311789_i-dielkystinda-toy-atomikismoy,ΥΠΟΓΡΑΦΟΥΝ,Η διελκυστίνδα του ατομικισμού,2021-09-24 16:00, Τάσος Τσακίρογλου ,"Ο καταστατικός μύθος του ατομικισμού έχει τις ρίζες του στην Ευρώπη του 18ου αιώνα, όταν αρκετοί θαρραλέοι στοχαστές έσπασαν τα δεσμά της θρησκευτικής καταπίεσης και έθεσαν ως στόχο την αυτονομία, την έκφραση και την ολοκλήρωση ενός πραγματικού εαυτού. Από τότε πολύ νερό κύλησε στο αυλάκι και οι θεωρίες του νεοδαρβινισμού και του νεοφιλελευθερισμού περιόρισαν αυτή την έννοια στο στενό πλαίσιο ενός βιολογικού και κοινωνικού ανταγωνισμού, εντός του οποίου κάθε ένας και κάθε μια δίνει τον δικό του/της «ατομικό αγώνα για την ύπαρξη» (Μαρξ). Παρ’ όλα αυτά και παρά την προσπάθεια του σύγχρονου καπιταλισμού να εξατομικεύσει τους ανθρώπους μέσα στην παραγωγή και τη διανομή των αγαθών –με τις εργασιακές σχέσεις α λα Χατζηδάκη στα καθ’ ημάς–, νέες μορφές αλληλεγγύης και διασυνδεσιμότητας των ατόμων αναδύθηκαν τόσο μέσα στη δεκαετή κρίση όσο και σήμερα. Συσσίτια κοινωνικών χώρων, στήριξη αστέγων, προσφορά μέσω ΜΚΟ και οικογένειας, κίνημα κατά των πλειστηριασμών και πολλές άλλες μορφές κράτησαν όρθιο την τελευταία δεκαετία ένα κομμάτι της κοινωνίας που διαφορετικά θα είχε «γονατίσει» χωρίς ελπίδα ανάκαμψης. Σήμερα, τα μέσα κοινωνικής δικτύωσης συγκροτούν κοινότητες διαφόρων ειδών, προσφέροντας επικοινωνία, επαφή και στήριξη στους νέους, αλλά και βοηθούν στην οργάνωση θεματικών διαμαρτυριών ανά περίπτωση. Φυσικά δεν είναι όλα ρόδινα, καθώς σε αρκετές περιπτώσεις γίνονται και οι φορείς μετάδοσης θεωριών συνωμοσίας ή χώροι από τους οποίους η Ακροδεξιά «ψαρεύει» υποψήφια θύματα της προπαγάνδας της. Αντιεμβολιαστές, εθνικιστές και φασίστες διακινούν μέσω αυτών τις ψευδοθεωρίες τους, παραπλανώντας τους αφελείς και τους ανυποψίαστους. Η μεγάλη μοτοπορεία κόντρα στην αυθαιρεσία του νόμου Χατζηδάκη και την εκμετάλλευσή του από την eFood ήταν μια κίνηση ενάντια στην επιχείρηση εξατομίκευσης των ντελιβεράδων και αλλαγής των εργασιακών τους σχέσεων. Ανάλογες νομικές νίκες σε χώρες της Ευρώπης ενάντια στα ατομικά συμβόλαια για τους οδηγούς της Uber μπορεί να αποτελούν μάχες οπισθοφυλακής, αλλά δεν παύουν να δείχνουν ότι υπάρχει και ο δρόμος της αντίστασης. Ο επιφανής Αμερικανός κοινωνιολόγος Ρίτσαρντ Σένετ, στο βιβλίο του «Ο ελαστικοποιημένος άνθρωπος» (Εκδόσεις Πεδίο), περιγράφει την προσπάθεια του «νέου καπιταλισμού» να διαβρώσει τον ανθρώπινο χαρακτήρα (ο πρωτότυπος τίτλος είναι «The corrosion of character») και παράλληλα μελετά τις συνέπειες της ελαστικοποίησης των εργασιακών σχέσεων στη ζωή των υποκειμένων. Ο Σένετ λέει ότι ο άνθρωπος μέσω αυτών των εργασιακών σχέσεων δεν μπορεί να οικοδομήσει μια μακροπρόθεσμη αφήγηση για τη ζωή του, την οποία αναγκάζεται να ξεκινά διαρκώς από την αρχή, αλλάζοντας συνεχώς εργασία, επιχειρήσεις και τόπους. Οι συνέπειες είναι εξαιρετικά σοβαρές, καθώς οι άνθρωποι αισθάνονται χωρίς ρίζες, χωρίς ιστορία και μετέωροι. Και, περισσότερο, αισθάνονται κορόιδα, γιατί ενώ είναι στην πραγματικότητα απλοί εργαζόμενοι, τους χρίζουν αυθαίρετα και με σκοπιμότητα «συνεργάτες», «αυτοαπασχολούμενους» και «επιχειρηματίες». Απαίτηση της αγοράς αποτελεί να είναι «ανοιχτοί στην αλλαγή», πάντα όμως εις βάρος τους. Η ανημπόρια, το αίσθημα εξατομίκευσης και «αυτονόμησης του εαυτού» είναι συντριπτικά και ροκανίζουν όχι μόνο το σώμα με τις ατέλειωτες ώρες εργασίας, αλλά και την ψυχή μέσω της αλλοτρίωσης, καθώς η αλλαγή δεν έρχεται ως αποτέλεσμα προσωπικής επιλογής, αλλά επιβάλλεται απ’ έξω και βίαια. Κάθε «στιγμή» αντίστασης, κάθε «όχι», κάθε συλλογική κινητοποίηση ρίχνει λίγη άμμο στα γρανάζια αυτής της μηχανής και προσφέρει ένα αίσθημα δικαίωσης στους κατά τα άλλα «επιχειρηματίες του εαυτού τους»."
efsyn.gr,https://www.efsyn.gr/ellada/dikaiosyni/311850_aspida-prostasias-apo-pyra-antiemboliaston,ΔΙΚΑΙΟΣΥΝΗ,Ασπίδα προστασίας από «πυρά» αντιεμβολιαστών,2021-09-24 06:00, Γιώτα Τέσση ,"Μία μέρα μετά την οδηγία του υπουργού Προστασίας του Πολίτη, Τάκη Θεοδωρικάκου, στον αρχηγό της ΕΛ.ΑΣ. να μην προσάγονται σε αστυνομικά τμήματα εκπαιδευτικοί που εφαρμόζουν τον νόμο για τα μέτρα προστασίας από τον κορονοϊό, ο εισαγγελέας του Αρείου Πάγου με εγκύκλιό του προς τους εισαγγελείς της χώρας παρήγγειλε να μην κινείται η αυτόφωρη διαδικασία για εκπαιδευτικούς, γιατρούς, νοσηλευτές ή εργαζόμενους σε δομές υγείας, όταν μηνύονται από αντιεμβολιαστές. Ο ανώτατος εισαγγελικός λειτουργός, Βασίλης Πλιώτας, εκτιμά ότι είναι εμφανής η πρόθεση των αντιεμβολιαστών να αποτρέψουν την εφαρμογή και την τήρηση των μέτρων που έχουν θεσμοθετηθεί από την Πολιτεία για την αντιμετώπιση της διάδοσης της νόσου. «Η αρνητική όμως αυτή τακτική μπορεί να επιφέρει πολλαπλές αρνητικές συνέπειες τόσο για τα καθ’ ων στρέφεται πρόσωπα αλλά και ευρύτερα για το κοινωνικό σύνολο», υπογραμμίζει και συμπληρώνει ότι η κατάσταση αυτή μπορεί να οδηγήσει σε αδικαιολόγητη προσωπική ταλαιπωρία των ενσυνείδητων δημόσιων λειτουργών, που εκτίθενται στον κίνδυνο προσαγωγών και συλλήψεων. Για τον λόγο αυτό, στην εγκύκλιό του δίνει ξεκάθαρη οδηγία, όταν ο ανακριτικός υπάλληλος λάβει έγκληση ή μήνυση για τέτοιες περιπτώσεις, «πάραυτα θα ενημερώνει τηλεφωνικά τον αρμόδιο εισαγγελέα (υπηρεσίας - ποινικής δίωξης) και θα αναμένει τις συγκεκριμένες οδηγίες του, χωρίς στο μεταξύ να προβαίνει σε ενέργεια εναντίον του μηνυόμενου προσώπου, δηλαδή σε σύλληψη για αυτόφωρο αδίκημα ή και προσαγωγή του». Τονίζει, επίσης, ότι, ακόμα και στην περίπτωση που καταγγέλλεται αδίκημα επ’ αυτοφώρω, παρέχεται η δικονομική δυνατότητα στον εισαγγελέα να κρίνει ότι συντρέχουν λόγοι να μην εφαρμοστεί η διαδικασία του αυτοφώρου και έτσι να διατάξει να μη συλληφθεί/προσαχθεί ο μηνυόμενος. Αυτό που καλούνται να λάβουν υπόψη τους οι εισαγγελείς είναι, σύμφωνα με την εγκύκλιο, τα κίνητρα της συμπεριφοράς του μηνυτή, αλλά και την ανάγκη έννομης προστασίας του μηνυόμενου δημόσιου λειτουργού της εκπαίδευσης ή της υγείας. Στην εγκύκλιο υπενθυμίζεται στους εισαγγελείς ότι πρέπει να είναι σε επαγρύπνηση για την εξιχνίαση κυκλωμάτων που αναπτύσσουν εγκληματική δραστηριότητα παράγοντας πλαστά ή ψευδή πιστοποιητικά εμβολιασμού ή νόσησης και γίνεται ειδική αναφορά σε «πυρήνες επιτήδειων που με το περίβλημα αντιεμβολιαστικών θεωρήσεων και ιδεών» εκμεταλλεύονται οικονομικά συμπολίτες τους."
efsyn.gr,https://www.efsyn.gr/politiki/kybernisi/311630_ypenthymisi-boridi-gia-prostima-se-ypalliloys-poy-arnoyntai-embolio-i,ΚΥΒΕΡΝΗΣΗ,«Υπενθύμιση» Βορίδη για πρόστιμα σε υπαλλήλους που αρνούνται εμβόλιο ή τεστ,2021-09-23 15:32, efsyn.gr ,"Την ανάγκη να... υπενθυμίσει τα σκληρά μέτρα που έχει λάβει η κυβέρνηση αισθάνθηκε ο υπουργός Εσωτερικών, μιλώντας στο Πρώτο Πρόγραμμα της ΕΡΑ. Ο Μάκης Βορίδης ανέφερε ότι από αυτή την εβδομάδα ξεκίνησε να τρέχει το συγκεκριμένο μέτρο το οποίο προβλέπει ότι στους δημοσίους υπαλλήλους που αρνούνται να εμβολιαστούν ή να υποβληθούν σε διαγνωστικό τεστ θα επιβάλλονται πρόστιμα 300 ευρώ την εβδομάδα. Τα πρόστιμα εισπράττονται με παρακράτηση μισθού Ανάμεσα σε άλλα ο υπουργός Εσωτερικών χαρακτήρισε «αστείες» τις μηνύσεις που υποβάλλονται κατά εκπαιδευτικών και υγειονομικών από αντιεμβολιαστές και σημείωσε: «Υπάρχει ένα υπόδειγμα έγκλησης, που μιλάει για εσχάτη προδοσία, βασανιστήρια, εγκληματικές οργανώσεις, δηλαδή είναι αυτό που λέμε ""ό,τι να' ναι"". Πάνε διάφοροι καταθέτουν αυτή την έγκληση και υποθέτω ότι εκείνο που προσπαθούν να κάνουν είναι να κινητοποιήσουν ή να εκφοβίσουν δήθεν με τον τρόπο αυτό και να κινητοποιήσουν τις αρχές για συλλήψεις στο πλαίσιο δήθεν αυτόφωρων αδικημάτων, καθηγητών, διευθυντών και άλλων στελεχών της δημόσιας διοίκησης». Ο κ. Βορίδης συμβούλευσε ότι θα πρέπει επί τόπου να υποβάλλονται μηνύσεις για ψευδείς καταμηνύσεις από τους εγκαλούμενους, προκειμένου να υπάρξει σύλληψη. «Θα πρέπει να δοθεί μια γενική κατεύθυνση - ομίζω ότι κινήθηκε ήδη ο εισαγγελέας του Αρείου Πάγου- ώστε αυτές οι μηνύσεις να αρχειοθετούνται κατευθείαν και άνευ ειδικής εξετάσεως ως προφανώς αβάσιμες και ψευδείς, και να μένει η μήνυση για την ψευδή καταμήνυση και τη συκοφαντική δυσφήμιση και να οδηγούνται στη Δικαιοσύνη αυτοί που κάνουν αυτά τα πράγματα για να κριθούν για τις πράξεις τους και να τελειώνουμε», είπε χαρακτηριστικά. Ο υπουργός Εσωτερικών χαρακτήρισε «πιο δύσκολο και σύνθετο νομικά», το θέμα που προέκυψε με ασθενή ο οποίος αρνήθηκε να διασωληνωθεί και απείλησε μαζί με τους συγγενείς του τους γιατρούς με δικαστικές περιπέτειες. «Το ζήτημα είναι κατά πόσο μπορεί κάποιος να αρνηθεί ο ίδιος μια ιατρική πράξη, αν έχει τη συνείδηση της απόφασής του. Σε περιπτώσεις ανηλίκων όπου γονείς αρνούνται για παράδειγμα μια μετάγγιση αίματος, το ζήτημα έχει λυθεί με εισαγγελική εντολή. Με τους ενήλικους, όμως, που έχουν συνείδηση των αποφάσεων τους, τα πράγματα είναι διαφορετικά», διευκρίνισε."
efsyn.gr,https://www.efsyn.gr/ellada/dikaiosyni/311601_aspida-prostasias-gia-ekpaideytikoys-kai-ygeionomikoys-apo-ton-areio-pago,ΔΙΚΑΙΟΣΥΝΗ,Ασπίδα προστασίας για εκπαιδευτικούς και υγειονομικούς από τον Άρειο Πάγο,2021-09-23 12:46, efsyn.gr ,"«Φρένο» στις διώξεις κατά εκπαιδευτικών και υγειονομικών βάζει με διευρυμένη εγκύκλιό του ο εισαγγελέας του Αρείου Πάγου Βασίλης Πλιώτας, ξεκαθαρίζοντας ότι οι εισαγγελείς έχουν τον αποκλειστικό λόγο για την ενεργοποίηση της αυτόφωρης διαδικασίας κατά δασκάλων, καθηγητών, γιατρών και νοσηλευτών που μηνύονται από «αντιεμβολιαστές» με «εμφανή την πρόθεση να αποτρέψουν την εφαρμογή και την τήρηση των μέτρων που έχουν θεσμοθετηθεί από την πολιτεία για την αντιμετώπιση της διάδοσης της νόσου». Αναλυτικά, ο κ. Πλιώτας με την εγκύκλιό δίνει σε όλους τους συναδέλφους του εισαγγελείς Εφετών και Πρωτοδικών σαφείς οδηγίες, με βάση τη νομοθεσία, για τον τρόπο με τον οποίο πρέπει να αντιμετωπίζονται από τη Δικαιοσύνη οι αντιεμβολιαστές και οι αρνητές των αυτοδιαγνωστικών ελέγχων (self-test), όταν στρέφονται με μηνύσεις κατά εκπαιδευτικών, γιατρών και νοσηλευτών, καθώς και οι περιπτώσεις πλαστών πιστοποιητικών, που μπορεί να κατευθύνονται -εκτός άλλων- και στην οικονομική εκμετάλλευση ανυποψίαστων πολιτών. Ακόμη, ο ανώτατος εισαγγελικός λειτουργός αναφέρει στην εγκύκλιό του ότι υπάρχει η δικονομική δυνατότητα όταν κατατίθενται μηνύσεις σε βάρος εκπαιδευτικών, γιατρών και νοσηλευτών να μην κινείται η αυτόφωρη διαδικασία πριν ο αρμόδιος προανακριτικός υπάλληλος ενημερώσει τον κατά τόπο αρμόδιο εισαγγελέα. Όπως υπογραμμίζεται, οι ανακριτικοί υπάλληλοι θα αναμένουν συγκεκριμένες οδηγίες του εισαγγελέα, χωρίς στο μεταξύ να προβαίνουν σε ενέργεια εναντίον του μηνυόμενου προσώπου, δηλαδή σε σύλληψη για αυτόφωρο αδίκημα ή και προσαγωγή του λόγω υπονοιών διάπραξης εγκληματικής ενέργειας. Ο τελευταίος, με βάση τη δικονομία, θα συνεκτιμήσει, εκτός των άλλων, τα κίνητρα της συμπεριφοράς του μηνυτή, καθώς και την ανάγκη έννομης προστασίας του μηνυόμενου, πιστού στο καθήκον, δημόσιου λειτουργού της εκπαίδευσης ή της υγείας, εν μέσω προσπαθειών της πολιτείας και της κοινωνίας να αντιμετωπιστεί η πανδημία του κορονοϊού. «Τις τελευταίες ημέρες, έλαβαν δημοσιότητα περιστατικά στα οποία εμφανίζονται πρόσωπα εμφορούμενα από ιδέες αμφισβήτησης των παραδοχών της ιατρικής επιστημονικής κοινότητας για τα εμβόλια κατά της πανδημίας του κορονοϊού COVID-19 («αντιεμβολιαστές», αρνητές της πανδημίας κ.λπ.), να στρέφονται, κυρίως, κατά εκπαιδευτικών λειτουργών (δασκάλων και καθηγητών), ιατρών, νοσηλευτών και υπαλλήλων των εν γένει δομών υγείας, υποβάλλοντας  εναντίον τους εγκλήσεις και μηνύσεις, με εμφανή την πρόθεση να  αποτρέψουν την εφαρμογή και την τήρηση των μέτρων που έχουν θεσμοθετηθεί από την πολιτεία για την αντιμετώπιση  της διάδοσης της νόσου. Η αρνητική  όμως αυτή τακτική μπορεί να επιφέρει πολλαπλές αρνητικές συνέπειες τόσο για τα καθών στρέφεται πρόσωπα αλλά και ευρύτερα για το κοινωνικό σύνολο», αναφέρει ο κ. Πλιώτας και συμπληρώνει ότι η κατάσταση αυτή μπορεί να οδηγήσει σε αδικαιολόγητη προσωπική ταλαιπωρία των ενσυνείδητων δημοσίων λειτουργών, που εκτίθενται στον κίνδυνο προσαγωγών και συλλήψεων. Στο πλαίσιο αυτό, στην εγκύκλιο τονίζεται ότι «και στην περίπτωση ακόμη που καταγγέλλεται φερόμενο ως επ΄ αυτοφώρω τελεσθέν πλημμέλημα, η ρύθμιση του άρθρου 417 ΚΠΔ παρέχει τη δικονομική δυνατότητα στον εισαγγελέα, να κρίνει ότι συντρέχουν λόγοι να μην εφαρμοστεί η συνοπτική διαδικασία του αυτοφώρου και να διατάξει, συνακόλουθα, να μη συλληφθεί και να μη προσαχθεί ο  μηνυόμενος, η δε υποβολή – διαβίβαση της μήνυσης  ή  έγκλησης  να επακολουθήσει». Και υπογραμμίζεται: «Ο εισαγγελέας, ως οιονεί «κυρίαρχος της ποινικής προδικασίας», θα λάβει υπόψη του και θα συνεκτιμήσει, εκτός των άλλων, τα κίνητρα της συμπεριφοράς του μηνυτή, καθώς και την ανάγκη έννομης προστασίας του μηνυόμενου, πιστού στο καθήκον, δημόσιου λειτουργού της εκπαίδευσης ή της υγείας, εν μέσω προσπαθειών της πολιτείας και της κοινωνίας να αντιμετωπισθεί η πανδημία του κορονοϊού». Είχε προηγηθεί από κυβερνητικής πλευράς η χθεσινή οδηγία του υπουργού Προστασίας του Πολίτη, Τάκη Θεοδωρικάκου, προς τον αρχηγό της ΕΛ.ΑΣ. σύμφωνα με την οποία ζήτησε «να διασφαλιστεί ότι οι αστυνομικοί δεν θα προσάγουν στα Αστυνομικά Τμήματα εκπαιδευτικούς που εφαρμόζουν το νόμο για τα μέτρα προστασίας ενάντια στον κορονοϊό». Στόχος, όπως επισημαινόταν, είναι να υπάρξει συντονισμός μεταξύ εισαγγελικών και αστυνομικών αρχών απέναντι στο φαινόμενο. Ειδική αναφορά γίνεται στην εγκύκλιο και σε φαινόμενα κυκλωμάτων που εκδίδουν πλαστά πιστοποιητικά εμβολιασμού ή νόσησης, αλλά και σε «πυρήνες» επιτήδειων που αναπτύσσουν δραστηριότητες για την οικονομική εκμετάλλευση πολιτών. «Υπενθυμίζονται και τα διαλαμβανόμενα σε προγενέστερες, πρόσφατες, εγκυκλίους μας και, ιδίως, η επιβαλλομένη προσπάθεια εξιχνίασης τυχόν «κυκλωμάτων» που αναπτύσσουν την εγκληματική δραστηριότητα αναφορικά με την παραγωγή πλαστών ή ψευδών κατά περιεχόμενο πιστοποιητικών εμβολιασμού ή νόσησης. Επισημαίνομε δε ακόμη και την ανάγκη ελέγχου της δημιουργίας πυρήνων προπαγάνδας και δράσης από επιτήδειους υπαίτιους που με το περίβλημα αντιεμβολιαστικών θεωρήσεων και ιδεών, δρασκέλισαν ήδη το κατώφλι της νομιμότητας και εκδήλωσαν ή θα επιχειρήσουν να αναπτύξουν δραστηριότητες με συμπεριφορές απτόμενες των διατάξεων του Ποινικού Κώδικα (πρβλ. άρθρα 169, 183, 186, 330, 386 κ.ά.), που μπορεί να κατευθύνονται, εκτός άλλων και στην οικονομική εκμετάλλευση ανυποψίαστων  συνανθρώπων μας», αναφέρει συγκεκριμένα η εγκύκλιος. Αναλυτικά η εγκύκλιος του Εισαγγελέα του Αρείου Πάγου, Βασίλη Πλιώτα"
efsyn.gr,https://www.efsyn.gr/ellada/koinonia/311600_hrysaygites-monahoi-parathriskeytikes-omades-ypokinoyn-toys-antiemboliastes,ΚΟΙΝΩΝΙΑ,"«Χρυσαυγίτες, μοναχοί, παραθρησκευτικές ομάδες υποκινούν τους αντιεμβολιαστές»",2021-09-23 12:44, efsyn.gr ,"Σε σοβαρές καταγγελίες προχώρησε σήμερα το πρωί ο Δήμαρχος Συκεών, περιοχή στην οποία καταγράφηκαν τα δύο πρώτα τμήματα σχολείων που τίθενται σε αναστολή για φέτος. Ο Σίμος Δανιηλίδης, μιλώντας στην ΕΡΤ, περιέγραψε ένα μείγμα φανατικών χριστιανών, φασιστών, αλλά και σκληρών ιερομόναχων του Αγίου όρους ως τους υποκινητές πίσω από τις αντιδράσεις των αντιεμβολιαστικών πυρήνων στη Θεσσαλονίκη. Ειδικότερα κατήγγειλε ότι πολλά στελέχη της Χρυσής Αυγής ελέγχουν και υποκινούν το κίνημα για να προσθέσει ότι εκτός από ακροδεξιούς, τις διαμαρτυρίες κατά των εμβολίων υποκινούν και παραχριστιανικές, παραθρησκευτικές οργανώσεις. Συμπλήρωσε, τέλος, ότι σε συγκεκριμένους τομείς της κοινωνίας της Θεσσαλονίκης έχει μεγάλη επίδραση μερίδα μοναχών, ασκητών και γερόντων από το Άγιο Όρος, ενώ τα άτομα αυτά έχουν σκληρή γραμμή ενάντια στον εμβολιασμό. Ερωτηθείς στην ίδια εκπομπή για τις καταγγελίες, ο γ.γ. Πρωτοβάθμιας Φροντίδας, ο οποίος υπογράμμισε ότι στα περισσότερα συμφωνεί με τον δήμαρχο και επιβεβαιώνει τις καταγγελίες. Ο Μάριος Θεμιστοκλέους επισήμανε ότι κυρίως ακροδεξιές οργανώσεις είναι εκείνες που βρίσκονται στο αντιεμβολιαστικό κίνημα (σ.σ. παρά την αποτυχημένη προσπάθεια της κυβέρνησης να τους χρεώσει και αυτούς στον ΣΥΡΙΖΑ). Τόνισε, ωστόσο, ότι κάποιος που είναι στον σκληρό πυρήνα του αντιεμβολιαστικού κινήματος είναι δύσκολο να πειστεί και η κυβέρνηση ενδιαφέρεται για τους πολίτες που διστάζουν για οποιουδήποτε άλλους λόγους."
efsyn.gr,https://www.efsyn.gr/ellada/koinonia/311676_parembasi-theodorikakoy-prokalei-haos,ΚΟΙΝΩΝΙΑ,Παρέμβαση Θεοδωρικάκου προκαλεί χάος,2021-09-23 06:00, Μάνος Τσαλδάρης ,"Τα… κάστανα από τη φωτιά θα κληθούν να βγάζουν και πάλι οι αστυνομικοί μετά την παρέμβαση του υπουργού Προστασίας του Πολίτη Τάκη Θεοδωρικάκου, ο οποίος, επικαλούμενος την ομαλή λειτουργία των σχολείων, ουσιαστικά διέταξε χθες τον αρχηγό της ΕΛ.ΑΣ. να μην οδηγούνται στα τμήματα οι εκπαιδευτικοί που μηνύονται από αντιεμβολιαστές. Ο νέος υπουργός, όπως αναφέρεται στην ανακοίνωση που εξέδωσε το Προστασίας του Πολίτη, «ζήτησε από τον Αρχηγό της ΕΛ.ΑΣ. Μιχάλη Καραμαλάκη να διασφαλιστεί ότι οι αστυνομικοί δεν θα προσάγουν στα Αστυνομικά Τμήματα εκπαιδευτικούς που εφαρμόζουν τον νόμο για τα μέτρα προστασίας ενάντια στον κορονοϊό». Πρόσθεσε μάλιστα ότι «εφόσον προκύπτουν θέματα μηνύσεων, η διαδικασία που ακολουθείται θα πρέπει να γίνεται χωρίς τη μετάβαση των εκπαιδευτικών» στα αστυνομικά τμήματα, αφού «στόχος όλων πρέπει να είναι η διασφάλιση της εύρυθμης λειτουργίας των σχολικών μονάδων και η προστασία του αναγκαίου εκπαιδευτικού κλίματος που πρέπει να υπάρχει στα σχολεία». Μετά, μάλιστα, την ανωτέρω… διαταγή, κυβερνητικές πηγές άρχισαν να διοχετεύουν πληροφορίες ότι η κυβέρνηση πρόκειται να «υποχωρήσει» από τις σκέψεις της να προστεθεί ρύθμιση για το θέμα στον νέο Ποινικό Κώδικα που θα παρουσιάσει την Παρασκευή. Η αρχική σκέψη, ανέφεραν, ήταν να ορίζεται ρητά σε άρθρο του Π.Κ. πως δεν θα προβλέπεται αυτόφωρη διαδικασία για συγκεκριμένα αδικήματα, όπως αυτά που προσάπτουν σε εκπαιδευτικούς και γιατρούς οι αντιεμβολιαστές. Ανέφεραν επίσης ότι με αυτόν τον τρόπο πρακτικά θα τηρούνταν το δικαίωμα υποβολής μήνυσης, αλλά ο μηνυόμενος λειτουργός που τηρεί τον νόμο δεν θα «σύρεται» στα τμήματα. Ομως η θύελλα εν κρανίω που επικρατούσε στο κυβερνητικό επιτελείο δεν άργησε να αναδειχθεί όταν έγινε γνωστό ότι η Εισαγγελία Πρωτοδικών Θεσσαλονίκης με εντολή που έδωσε στις αστυνομικές αρχές ουσιαστικά κατάργησε το δικαίωμα υποβολής μήνυσης, αφού ζητούσε από αυτές να συλλαμβάνουν και να τηρούν την αυτόφωρη διαδικασία και να σχηματίζουν δικογραφία σε βάρος των αντιεμβολιαστών μηνυτών γονέων για ψευδή καταμήνυση! Την ίδια ώρα αστυνομικοί, δικαστικοί και δικηγορικοί κύκλοι ανέφεραν ότι δεν είναι δυνατόν να υπάρχουν διαδικασίες α λα καρτ στις περιπτώσεις αυτόφωρων αδικημάτων και δεν μπορεί να ακολουθούνται «κατά το δοκούν» από τις αστυνομικές αρχές, αφού έτσι γεννάται κίνδυνος να υπάρξουν διακρίσεις που απαγορεύονται από το Σύνταγμα. Παράλληλα εκτιμούν ότι θα δημιουργηθεί χάος αφού οι αστυνομικοί μετά από μήνυση είναι υποχρεωμένοι να σχηματίσουν ολοκληρωμένη δικογραφία, η οποία για να γίνει θα κληθούν είτε να πουν στον μηνυόμενο να πάει στο τμήμα για κατάθεση, είτε να πηγαίνουν οι ίδιοι στο σχολείο να την πάρουν. Εκτός εάν οι εισαγγελικές αρχές δέχονται να παραλαμβάνουν λειψές δικογραφίες."
efsyn.gr,https://www.efsyn.gr/stiles/yposimeioseis/311450_peri-antiemboliaston-aitiaseis,ΥΠΟΣΗΜΕΙΩΣΕΙΣ,Περί αντιεμβολιαστών αιτιάσεις,2021-09-22 16:10, Γιώργος Σταματόπουλος ,"H επιστολή της κυρίας Θεοδώρας Παπαδάτου έχει ως εξής: «Κύριε Σταματόπουλε, αγοράζω σχεδόν καθημερινά την εφημερίδα και τα πρώτα άρθρα που διαβάζω είναι το δικό σας και του κυρίου Νανούρη. Από την έναρξη της “πανδημίας” έχω αρχίσει να δυσανασχετώ με τα δικά σας άρθρα στα οποία διακρίνω μία σκόπιμη θα έλεγα θέση σας, απέναντι στα διαδραματιζόμενα γεγονότα, υποστήριξης των κυβερνητικών απόψεων και απόκρυψης όποιας άλλης. Αποκορύφωμα προχθεσινό σας άρθρο που χαρακτηρίζει συλλήβδην τους ανεμβολίαστους παλαβιάρηδες. Σας πληροφορώ ότι ανάμεσά τους είμαι και εγώ που έχω διαβάσει G. Agaben πριν εσείς όψιμα μιλήσετε για κατάσταση εξαίρεσης (Η πανδημία ως πολιτική), επίσης ως επιστήμονας υποστηρίζω το γνωστικό πεδίο της αξιολόγησης και ελέγχου και απέχω από τον όρο παλαβιάρα. Ελπίζω ο κύριος Βουλέλης, τους αγώνες του οποίου για ελευθερία και δημοκρατία γνωρίζω καλά, να επιτρέψει τη δημοσίευση της απάντησής μου». Θ. Παπαδάτου, απλά Ζακυνθινιά, καθότι ντρέπομαι πια να χαρακτηρίζομαι επιστήμονας.   Ακολουθεί δεύτερη επιστολή του κ. Σ.Σ. (στοιχεία του στην εφημερίδα): «Επειδή είμαι αναγνώστης σου και συμβαίνει να είμαι σύμφωνος με τη συντριπτική πλειονότητα των άρθρων σου, με ξενίζει (να μην πω με πειράζει) ο τρόπος που αντιμετωπίζεις τους αντιεμβολιαστές και ο απαξιωτικός (αν όχι προσβλητικός) λόγος που εκφέρεις γι’ αυτούς. Προσωπικά καθότι άθεος και ακροαριστερός πικραίνομαι να τοποθετούμαι από τον δικό μου (μας) χώρο με τα θρησκόληπτα ακροδεξιά αυτά νούμερα που περιγράφεις. Θα σε καλούσα δε (έως παρακαλούσα) να διαβάσεις στις νησίδες της “Εφ.Συν.” της 4-5 Σεπτεμβρίου 2021 το άρθρο με τίτλο ‘’Η Αριστερά δεν μπορεί να δέχεται την υποτέλεια’’του Κώστα Σιμένου με το οποίο ταυτίζομαι απόλυτα». Σε χαιρετώ, Σ.Σ.   Ευχαριστώ κατ’ αρχάς και τους δύο επιστολογράφους για την προτίμηση που δείχνουν σε τούτα τα σημειώματα. Δύο τινά: Ή δεν ανέγνωσαν τον διαχωρισμό που έγινε στις αράδες μεταξύ παλαβιάρηδων και σοβαρών αντιεμβολιαστών ή κάπως αλλιώς έπρεπε να διατυπώσω αυτή τη διάκριση. («Προσπαθώ να του πω [σ.σ.: του συνομιλητή μου] ότι δεν είναι όλοι οι αντιεμβολιαστές αυτής της ακροδεξιάς “φυλής”, ότι γνωρίζω ανθρώπους σοβαρούς αλλά φοβισμένους [σ.σ.: ίσως έπρεπε να συμπληρώσω εδώ: “που έχουν άποψη”], που κινούνται στον, ας τον πούμε προοδευτικό χώρο»). Και βέβαια ο προοδευτικός χώρος, συνηθίζουμε να λέμε, περιλαμβάνει πολλούς, από το Κέντρο έως την Ακροαριστερά. Δεν τυχαίνει να είμαι επιστήμονας· αγαπώ τους επιστήμονες [όχι όλους]· δεν είμαι άθεος· σέβομαι τους άθεους [όχι όλους]· δεν είμαι ακροαριστερός· ακούω τους ακροαριστερούς [όχι όλους]. Θέλω να πω: σε τούτα τα μικρά γραπτά όλοι έχουν θέση - εξαιρούνται εκείνοι που δεν αντέχουν την ανοιχτή, ανεκτική απέναντι σε οτιδήποτε διαφορετικό κοινωνία, οι ρατσιστές, μισαλλόδοξοι, ναζιστές [όσοι αντί να υμνούν τη ζωή υμνούν τον θάνατο]. Δεν χαρακτηρίστηκαν συλλήβδην οι αντιεμβολιαστές παλαβιάρηδες, παρά εκείνοι που διαδήλωναν με λάβαρα και σταυρούς και σημαίες, αυτοί που θεωρούν ότι σκοτεινές δυνάμεις προσπαθούν να αλλοιώσουν το dna μας [και άλλα φαιδρά]. Ούτως ή άλλως, ζητώ συγγνώμη από τους επιστολογράφους για την παρ-εξήγηση."
efsyn.gr,https://www.efsyn.gr/ellada/koinonia/311371_aprostateytoi-ekpaideytikoi-kai-ygeionomikoi-apenanti-stis-apeiles,ΚΟΙΝΩΝΙΑ,Απροστάτευτοι εκπαιδευτικοί και υγειονομικοί απέναντι στις απειλές,2021-09-22 09:25," Διαλεκτή Αγγελή, Ντάνι Βέργου ","Λίγα αλλά ηχηρά είναι τα περιστατικά απειλών, βίας και προπηλακισμών σε βάρος εργαζομένων στην εκπαίδευση και στην υγεία από αρνητές του κορονοϊού και των μέτρων αντιμετώπισής του. Και μπορεί τα σκηνικά αυτά να είναι μετρημένα στα δάχτυλα, ωστόσο επιβαρύνουν τόσο το έργο των γιατρών και των νοσηλευτών που βρίσκονται στην πρώτη γραμμή της μάχης με την Covid-19 όσο και των εκπαιδευτικών που έχουν επιφορτιστεί με τον έλεγχο των πιστοποιητικών που επιτρέπουν τη διά ζώσης παρακολούθηση των μαθημάτων και την εφαρμογή των μέτρων στα σχολεία. Από τη μέρα που χτύπησε το πρώτο κουδούνι, γονείς εισέρχονται με τη βία σε προαύλια σχολείων ζητώντας να επιτραπεί στα παιδιά τους να παρακολουθήσουν μάθημα χωρίς να προσκομίζουν το απαραίτητο πιστοποιητικό εμβολιασμού, νόσησης ή αρνητικού αποτελέσματος εργαστηριακού ή αυτοδιαγνωστικού τεστ και αρνούμενοι τη χρήση μάσκας, ενώ δεν λείπουν οι μηνύσεις, οι απειλές με πρόστιμα εκατοντάδων χιλιάδων ευρώ αλλά και οι προειδοποιήσεις ότι οι εκπαιδευτικοί θα αντιμετωπίσουν... συνέπειες αν προχωρήσουν σε αφαίρεση οργάνων παιδιών μέσα στα σχολεία! Χθες, στη Θεσσαλονίκη, πατέρας μαθητή του 2ου Δημοτικού Θέρμης εισέβαλε στο σχολείο σπρώχνοντας τους δασκάλους επειδή δεν επιτράπηκε η είσοδος στον μαθητή στην τάξη χωρίς μάσκα και self test. Ο πατέρας συνελήφθη και κατέληξε στον εισαγγελέα, όπου του ασκήθηκε ποινική δίωξη για διατάραξη λειτουργίας δημόσιας υπηρεσίας και έργω εξύβριση. Προχθές, σε νηπιαγωγείο του Πύργου, γονείς υπέβαλαν μηνύσεις κατά τριών εκπαιδευτικών με τις κατηγορίες «σύστασης εγκληματικής οργάνωσης», «εσχάτης προδοσίας» και «βασανισμού», επειδή οι τελευταίοι δεν επέτρεψαν την είσοδο των παιδιών τους στο σχολείο χωρίς self test και μάσκες, εφαρμόζοντας όσα προβλέπουν οι σχετικές υπουργικές αποφάσεις και οι εγκύκλιοι του υπουργείου Παιδείας. Το περιστατικό σχολίασε και ο Σύλλογος Εκπαιδευτικών Π.Ε. Ηλείας, τονίζοντας ότι «το σχολείο δεν είναι ρινγκ, δεν είναι δικαστήριο, δεν είναι χώρος αντεγκλήσεων και καβγάδων». Στη Σύρο, αποσπασμένη εκπαιδευτικός στην Ιερά Μητρόπολη Σύρου και μητέρα μαθητών μήνυσε τους συναδέλφους της για «εσχάτη προδοσία» γιατί δεν επέτρεψαν στα παιδιά της να εισέλθουν στο σχολείο χωρίς μάσκα και χωρίς να έχουν αρνητικό αποτέλεσμα self test, ενώ την περασμένη εβδομάδα, η διευθύντρια, ο υποδιευθυντής και η υπεύθυνη Covid του Γυμνασίου Καμινίων βρέθηκαν στο αστυνομικό τμήμα έπειτα από μήνυση γονέα, επειδή ζήτησαν από το παιδί του τη βεβαίωση αρνητικού self test και τη χρήση μάσκας. Η ΕΛΜΕ Πειραιά, σε ανακοίνωσή της, υποστηρίζει ότι την ώρα που εκπαιδευτικοί σύρονται σε αστυνομικά τμήματα, τα σχολεία μένουν ανοχύρωτα απέναντι στην πανδημία με ευθύνη της κυβέρνησης και καταγγέλλει ότι εμπλέκονται και δικηγόροι, που μοιράζουν σε γονείς-αρνητές έτοιμα κείμενα μηνύσεων ή εξώδικα κατά των εκπαιδευτικών. Χαρακτηριστική είναι η περίπτωση εξώδικης δήλωσης που υπογράφει η «τοπική επιτροπή συνδιαχειριστών Ελλήνων αυτόχθονων ιθαγενών» και με την οποία γνωστοποιείται σε σχολείο χρηματική διεκδίκηση αν οι εκπαιδευτικοί επιβάλλουν τη χρήση μάσκας και τη διενέργεια τεστ, προειδοποιώντας μάλιστα για τις συνέπειες που θα έχουν σε περίπτωση που προχωρήσουν και σε αφαίρεση οργάνων μέσα στα σχολεία! (σύμφωνα με ρεπορτάζ του Mega). Οι εκπαιδευτικές ομοσπονδίες υποστηρίζουν ότι πρόκειται για μεμονωμένα περιστατικά και ότι σε καμία περίπτωση δεν συνιστούν μαζικό φαινόμενο. «Είναι οι ίδιοι που κάναν φασαρίες για τις μάσκες και τα σελφ τεστ το προηγούμενο διάστημα. Αντιδραστικοί πυρήνες υπάρχουν δεξιά κι αριστερά, αλλά δεν είναι κάτι μαζικό», μας λέει ο πρόεδρος της Διδασκαλικής Ομοσπονδίας Ελλάδας, Θανάσης Κικινής. Το ζήτημα έφερε στη Βουλή με σχετική ερώτηση η βουλευτής του Κινήματος Αλλαγής Νάντια Γιαννακοπούλου, η οποία κατηγόρησε την κυβέρνηση ότι είναι απούσα και ότι «επιτρέπει τον διασυρμό και την ηθική και σωματική ταλαιπωρία των εκπαιδευτικών οι οποίοι καθίστανται έρμαια των διαθέσεων του κάθε αντιεμβολιαστή-αρνητή». Τα επεισόδια καταδίκασε κι ο τομεάρχης Παιδείας του ΣΥΡΙΖΑ-Π.Σ. Νίκος Φίλης, ο οποίος στην Ολομέλεια της Βουλής σχολίασε: «Η κυβέρνηση θα μιλήσει; Το υπουργείο Παιδείας θα μιλήσει; Ή δεν θέλουν να αντιπαρατεθούν με πολλούς από εκείνους που βρέθηκαν πλάι πλάι στις αθλιότητες την περίοδο του Μακεδονικού; Ακόμα περιμένουμε να πει κάτι η κυρία Κεραμέως για την πρόσφατη άθλια ενέργεια του βουλευτή της Ν.Δ. Μπογδάνου, που στράφηκε κατά νηπίων. Το ίδιο κάνει τώρα με τις παραεκκλησιαστικές παρεμβάσεις που ενισχύουν τους αντιεμβολιαστές». Πάντως χθες, ο αντεισαγγελέας του Αρείου Πάγου Ευάγγελος Ζαχαρής παρήγγειλε στους εισαγγελείς Εφετών και Πρωτοδικών όλης της χώρας να διερευνήσουν τάχιστα αν οι αναφερόμενες ενέργειες αντιεμβολιαστών-αρνητών συνιστούν αξιόποινες πράξεις και σε καταφατική περίπτωση, να ενεργήσουν σύμφωνα με όσα ορίζει ο νόμος. Τους καλεί, δε, λόγω της σοβαρότητας των υπόθεσης, η παρέμβασή τους να είναι συνεχής με σκοπό την τήρηση των νόμων και την προστασία της δημόσιας υγείας. Από το στόχαστρο των αρνητών δεν ξεφεύγουν ούτε οι εργαζόμενοι στα νοσοκομεία. «Οι υγειονομικοί δεν είναι αστυνόμοι ούτε εισαγγελείς. Ούτε μπορούν να μιλάνε με δικηγόρους. Εχει υποχρέωση το υπουργείο Υγείας να διασφαλίσει εκείνες τις συνθήκες κάτω από τις οποίες να μπορούμε να κάνουμε με ασφάλεια τη δουλειά μας», λέει στην «Εφ.Συν.» ο πρόεδρος του σωματείου εργαζομένων του Λαϊκού Νοσοκομείου, Τάσος Αντωνόπουλος. «Αυτό που συμβαίνει το τελευταίο διάστημα είναι άνω ποταμών», τονίζει. «Απειλούνται γιατροί που με αυταπάρνηση εργάζονται ασταμάτητα τόσους μήνες. Συγγενείς παρεμβαίνουν την ώρα της ιατρικής πράξης. Οφείλουν να κινηθούν οι αρμόδιοι», προσθέτει και απευθύνει έκκληση στον νέο υπουργό Υγείας να καλύψει τα κενά που δημιουργήθηκαν μετά τις αναστολές των υγειονομικών, ώστε το υπάρχον προσωπικό να μην επωμίζεται επιπλέον βάρος. Από τα παραπάνω είναι προφανής η απουσία της πολιτείας, η οποία έχει αφήσει χιλιάδες εργαζόμενους στο έλεος του καθενός, εργαζόμενους τους οποίους φόρτωσε μεν με την υποχρέωση της κατά γράμμα εφαρμογής των μέτρων που αποφασίζει, άφησε δε εντελώς ανοχύρωτους."
efsyn.gr,https://www.efsyn.gr/politiki/antipoliteysi/311344_poioi-entharrynoyn-toys-fanatikoys-antiemboliastes,ΑΝΤΙΠΟΛΙΤΕΥΣΗ,Ποιοι ενθαρρύνουν τους φανατικούς αντιεμβολιαστές,2021-09-21 21:25, efsyn.gr ,"Ο τομεάρχης Παιδείας του ΣΥΡΙΖΑ, Νίκος Φίλης, με αφορμή το μπαράζ απειλών, τραμπουκισμών, αγωγών και μηνύσεων εναντίον εκπαιδευτικών από γονείς - αρνητές των εμβολίων, της μάσκας και των σελφ τεστ καταδίκασε καταδίκασε με τον πιο έντονο και κατηγορηματικό τρόπο όλα αυτά τα περιστατικά και έκρινε απαραίτητο «να προφυλάξουμε από τον κορονοϊό και από το επαπειλούμενο νέο μεγάλο κύμα μετάλλαξης Δέλτα την εκπαιδευτική κοινότητα στο σύνολό της». Ο πρώην υπουργός Παιδείας, από το βήμα της Βουλής, θέλοντας να προλάβει καταστάσεις που δεν τιμούν κανέναν εξέφρασε την ανησυχία του για την τροπή που έχουν πάρει τα πράγματα επικεντρώνοντας στο πρόβλημα που καλείται να επιλύσει η πολιτεία. «Οι λίγοι φανατικοί αντιεμβολιαστές, ενθαρρύνονται στις ακραίες αντιδράσεις τους από παράγοντες της ακροδεξιάς και των παραθρησκευτικών οργανώσεων. Σε κάποιες περιπτώσεις μάλιστα με την ανοχή, αν όχι με την ενθάρρυνση, και επίσημων θρησκευτικών παραγόντων: υπάρχουν καταγγελίες ότι αποσπασμένοι σε Μητροπόλεις εκπαιδευτικοί πρωτοστατούν σε τέτοια επεισόδια» ανέφερε εντοπίζοντας μέρος του προβλήματος που είναι υπαρκτό. «Είναι λοιπόν σαφές ότι πρέπει να αποδοκιμαστούν και να απομονωθούν από το σύνολο της κοινωνίας. Εμείς τους αποδοκιμάζουμε. Η κυβέρνηση θα μιλήσει; Το υπουργείο Παιδείας, θα μιλήσει; Ή δεν θέλουν να αντιπαρατεθούν με πολλούς από εκείνους που βρέθηκαν πλάι-πλάι στις αθλιότητες, την περίοδο του Μακεδονικού; Ακόμα περιμένουμε να πει κάτι η κυρία Κεραμέως για την πρόσφατη άθλια ενέργεια του βουλευτή της ΝΔ Μπογδάνου, που στράφηκε κατά νηπίων. Το ίδιο κάνει τώρα με τις παραεκκλησιαστικές παρεμβάσεις που ενισχύουν τους αντιεμβολιαστές» ανέφερε ο Ν. Φίλης χτυπώντας ηχηρό «καμπανάκι». Νωρίτερα, την παρέμβαση της Εισαγγελίας του Αρείου Πάγου προκάλεσε ερώτηση βουλευτού του ΚΙΝ.ΑΛΛ. σχετικά με τις ολοένα και συχνότερες περιπτώσεις αντιεμβολιαστών - αρνητών γονέων μαθητών, οι οποίοι με μηνύσεις στρέφονται σε βάρος εκπαιδευτικών. Με παραγγελία του προς τους εισαγγελείς Εφετών και Πρωτοδικών όλης της χώρας, ο αντεισαγγελέας του Ανώτατου Δικαστηρίου Ευάγγελος Ζαχαρής ζητά από τους συναδέλφους του να διερευνήσουν και μάλιστα τάχιστα αν οι αναφερόμενες ενέργειες συνιστούν αξιόποινες πράξεις και σε καταφατική περίπτωση να ενεργήσουν όπως ο νόμος ορίζει. Τους καλεί μάλιστα, λόγω της σοβαρότητας των κατάστασης, η παρέμβασή τους να είναι συνεχής με στόχο την τήρηση των νόμων και την προστασία της δημόσιας υγείας. "
efsyn.gr,https://www.efsyn.gr/ellada/dikaiosyni/311334_sto-stohastro-tis-eisaggelias-toy-areioy-pagoy-oi-antiemboliastes-goneis,ΔΙΚΑΙΟΣΥΝΗ,Στο στόχαστρο της Εισαγγελίας του Αρείου Πάγου οι αντιεμβολιαστές γονείς μαθητών,2021-09-21 19:32, efsyn.gr ,"Φωτογραφία Αρχείου Την παρέμβαση της Εισαγγελίας του Αρείου Πάγου προκάλεσε ερώτηση βουλευτού του ΚΙΝ.ΑΛΛ. σχετικά με τις ολοένα και συχνότερες περιπτώσεις αντιεμβολιαστών - αρνητών γονέων μαθητών, οι οποίοι με μηνύσεις στρέφονται σε βάρος εκπαιδευτικών που καλούνται να εφαρμόσουν τον νόμο για την τήρηση των μέτρων στα σχολεία προς αποφυγή της μετάδοσης του νέου κορονοιού και την προστασία της δημόσιας υγείας. Με παραγγελία του προς τους εισαγγελείς Εφετών και Πρωτοδικών όλης της χώρας, ο αντεισαγγελέας του Ανώτατου Δικαστηρίου Ευάγγελος Ζαχαρής ζητά από τους συναδέλφους του να διερευνήσουν και μάλιστα τάχιστα αν οι αναφερόμενες ενέργειες αντιεμβολιαστών - αρνητών του εμβολίου συνιστούν αξιόποινες πράξεις και σε καταφατική περίπτωση να ενεργήσουν όπως ο νόμος ορίζει. Τους καλεί μάλιστα, λόγω της σοβαρότητας των κατάστασης, η παρέμβασή τους να είναι συνεχής με στόχο την τήρηση των νόμων και την προστασία της δημόσιας υγείας.  Αφορμή για την εισαγγελική παρέμβαση αποτέλεσε ερώτηση της βουλευτού του ΚΙΝ.ΑΛΛ. Νάντιας Γιαννακοπούλου με τίτλο: «Ως πότε θα είναι απροστάτευτοι οι εκπαιδευτικοί από επιθέσεις αντιεμβολιαστών επειδή τηρούν τα πρωτόκολλα;» Η βουλευτής καυτηρίασε το γεγονός ότι υποβάλλονται μηνύσεις εις βάρος των εκπαιδευτικών, επειδή απλά προσπαθούν να εφαρμόσουν τον νόμο για τη δημόσια υγεία και δεν επιτρέπουν την είσοδο σε ανεμβολίαστους μαθητές που δεν έχουν κάνει self test και δεν φορούν προστατευτική μάσκα."
efsyn.gr,https://www.efsyn.gr/politiki/antipoliteysi/310980_tsipras-den-theloyme-na-eyimeroyn-mono-oi-arithmoi-alla-kai-oi,ΑΝΤΙΠΟΛΙΤΕΥΣΗ,Τσίπρας: Δεν θέλουμε να ευημερούν μόνο οι αριθμοί αλλά και οι άνθρωποι,2021-09-19 13:07, efsyn.gr ,"Ξεκάθαρες απαντήσεις για το διαφορετικό πολιτικό πρόταγμα που έχει ο ΣΥΡΙΖΑ, έναντι της κυβέρνησης και της Νέας Δημοκρατίας έδωσε από τη ΔΕΘ ο αρχηγός της αξιωματικής αντιπολίτευσης. Ο Αλέξης Τσίπρας, κατά τη διάρκεια της συνέντευξης Τύπου, έδωσε περαιτέρω διευκρινίσεις σχετικά με τις χθεσινές του εξαγγελίες, άσκησε, όμως, και σφοδρή κριτική προς τον πρωθυπουργό και την κυβέρνηση για όλα τα καίρια ζητήματα της επικαιρότητας.  Σχεδόν με την έναρξη της συνέντευξης, ο Αλέξης Τσίπρας πέταξε το γάντι στον πρωθυπουργό, καλώντας τον να προκηρύξει εκλογές «εάν έχει το θάρρος και τολμά». «Είχα πει και πέρυσι ότι εγώ δεν θα γίνω Μητσοτάκης. Ο κ. Μητσοτάκης έχει με βάση το σύνταγμα την ευθύνη να προκαλέσει εκλογές όποτε θέλει. Αν έχει το θάρρος κι αν τολμά ας τις προκηρύξει, στο χέρι του είναι» δήλωσε χαρακτηριστικά, απαντώντας σε ερώτηση δημοσιογράφου.  «Πέρυσι τέτοιο καιρό σας έλεγα  ότι είναι απολύτως έξω απ' την λογική σε συνθήκες πανδημικής κρίσης μια κυβέρνηση να σκέφτεται εκλογές. Ιδού η Ρόδος ιδού και το πήδημα. Αν είναι τόσο ανεύθυνος ας το κάνει. Εμείς αυτό που έχουμε να κάνουμε είναι να είμαστε έτοιμοι. Συμμέτοχοι σε αυτή την ευθύνη δεν θα γίνουμε», τόνισε μεταξύ άλλων σε άλλη ερώτηση σχετικά με το ενδεχόμενο εκλογών. «Δεν είναι στην δική μου κουλτούρα να ασκώ τέτοια αντιπολίτευση, είπε ακόμα αναφερόμενος στις συνεχείς εκκλήσεις του Κυρ. Μητσοτάκη όταν κυβέρνηση ήταν ο ΣΥΡΙΖΑ. «Είμαστε έτοιμοι, αν έχει το θάρρος να αναλάβει αυτή την ευθύνη ας προχωρήσει». Ο πρόεδρος του ΣΥΡΙΖΑ-ΠΣ  κλήθηκε να τοποθετηθεί και για τη διαχείριση της πανδημίας. Σε αυτό το πεδίο σημείωσε ότι για το γεγονός ότι τα νούμερα εμβολιασμού στη χώρα μας είναι αρκετά χαμηλά υπάρχουν «ευθύνες». Όπως είπε η κυβέρνηση έχει χάσει το μεγάλο μέρος της εμπιστοσύνης των πολιτών. «Δεν μπορεί να πείσει, αντί να προχωρήσει σε στοχευμένες καμπάνιες φρόντισε να χρηματοδοτήσει όχι το μήνυμα αλλά το μέσον», είπε χαρακτηριστικά. «Η προοπτική του τείχους απομακρύνεται οριστικά» παρατήρησε και υπογράμμισε ότι πρέπει να προσπαθήσουμε  να πείσουμε όλους τους συμπολίτες μας για τον εμβολιασμό. «Δεν είναι ζήτημα πολιτικής και κομματικής αντιπαράθεσης, αλλά ζήτημα που αφορά την υγεία του καθενός και της καθεμιάς.  Ζήτημα που αφορά την ανθρώπινη ζωή», είπε και απηύθυνε έκκληση  ιδίως στους άνω των 60 αλλά και στους  νέους ανθρώπους. Το μήνυμά μας είναι ναι στη ζωή και στον εμβολιασμό όχι σε μια πολιτική αυταρχισμού και διχασμού, συμπλήρωσε. Στο μέτωπο της οικονομίας ο Αλ. Τσίπρας άσκησε δριμεία κριτική στον πρωθυπουργό για την εξαγγελία σχετικά με τις γονικές παροχές, λέγοντας πως «πανηγύρισε για το 0,4% των Ελλήνων» και ότι δεν ξέρω πόσους ανθρώπους γύρω μου που να έχουν τόσο μεγάλη περιουσία. «Ενδεχομένως ο κύκλος του κ. Μητσοτάκη» είπε δηκτικά και συμπλήρωσε ότι δεν είναι ηθικό ένας πρωθυπουργός να υιοθετεί φοροελαφρύνσεις για μια μειοψηφία πολύ πλουσίων.   Ποιοι είναι οι γονείς που έχουν 1.600.000 ευρώ ακίνητη περιουσία να μεταβιβάσουν στα παιδιά τους; Είναι το 0,4% του πληθυσμού. Γι’ αυτό το 0,4% νομοθετεί ο κ. Μητσοτάκης. Νομοθετεί φοροελαφρύνσεις για τη μικρή μειοψηφία στην οποία ανήκει και ο ίδιος. Αυτό είναι ανήθικο.#ΔΕΘ2021 Κληθείς να απαντήσει για το αν είναι κοστολογημένα τα μέτρα που παρουσίασε χθες στο Βελλίδειο είπε: «οι προτάσεις μας είναι κοστολογημένες μία προς μία».  Ο πρόεδρος του ΣΥΡΙΖΑ-ΠΣ εξήγησε ότι τα μέτρα που ανακοίνωσε χθες δεν ξεπερνούν τα 2 δισ. ευρώ, 1,8 δισ. είπε για την ακρίβεια. Ειδική αναφορά έκανε στο μέτρο της διαγραφής του ιδιωτικού χρέους λέγοντας πως είναι άπαξ, άρα δεν θα συνεχιστεί τις επόμενες χρονιές, και ότι εκτιμάται σε 1,7 δισ. ευρώ. Επιπλέον, τόνισε ότι «αν δεν κάνεις αυτή την διαγραφή, στην προοπτική,θα χάσεις πολύ περισσότερα». Ο Αλ. Τσίπρας παραδέχθηκε ότι «αναγκαστήκαμε να επιβαρύνουμε τη μεσαία τάξη κατά τη διάρκεια της κυβερνητικής μας θητείας» αλλά εξήγησε ότι «δεν ήταν επιλογή μας, αλλά εθνική ανάγκη για να βγει επιτέλους η χώρα απ' τα μνημόνια και να ρυθμίσουμε το χρέος». Εαν δεν είχαμε βγει απ 'τα μνημόνια δεν θα είχε μειωθεί η ανεργία κατά 10% είπε μεταξύ άλλων. Απαντώντας για το πώς θα χρηματοδοτηθούν τα μέτρα που εξήγγειλε είπε ότι την περίοδο που διανύουμε υπάρχει η δυνατότητα να στηριχθεί η κοινωνία χωρίς ασφυκτική πίεση σε σχέση με τον δανεισμό της χώρας και το Σύμφωνο Σταθερότητας, αλλά και καθώς υπάρχει μπροστά μας το Ταμείο Ανάκαμψης. «Δεν πρέπει να χάσουμε την ευκαιρία» τόνισε. Τούτη την ώρα υπάρχουν οι χρηματοδοτικές δυνατότητες, τα ταμεία μας είναι ακόμα γεμάτα, υπάρχει και η ρήτρα διαφυγής είπε. Παράλληλα, τόνισε ότι πρέπει όμως οι «παρεμβάσεις να είναι στοχευμένες» και «τα χρήματα αυτά να μην πάνε χαμένα». Ο Αλ. Τσίπρας σχολίασε δηκτικά ότι το μόνο που μένει είναι η υπουργοποίηση Μπογδάνου και κατηγόρησε τον πρωθυπουργό ότι «έχει γραμμάτια να ξεπληρώσει» στον χώρο της Ακροδεξιάς. Μεταξύ άλλων σημείωσε ότι ο πρωθυπουργός «δεν βρήκε μια λέξη για να αποδοκιμάσει την αθλιότητα Μπογδάνου», και τόνισε ότι ακόμα μεγαλύτερη αθλιότητα είναι ότι ο κ. Μητσοτάκης όχι μόνο δεν βρήκε μια κουβέντα να πει αλλά την ίδια στιγμή έσπευσε να κάνει την τιμητική πολιτογράφηση των Αντετοκούνμπο. Στη συνέχεια έκανε λόγο για «κυβέρνηση με το πρόσωπο του Ιανού», που, όπως είπε, χαϊδεύει τα αυτιά της ακροδεξιάς και απ'  την  άλλη προβάλλει το πρόσωπο του μοντέρνου, Ευρωπαίου πολιτικού. Επίσης, τόνισε πως «κατάφερε να διεμβολίσει τον χώρο της Ακροδεξιάς», αλλά ότι «αυτό που τότε ήταν πλεονέκτημα, τώρα είναι το μειονέκτημα για τον κ. Μητσοτάκη γιατί πρέπει να πατάει σε δύο βάρκες». Χρειάζεται συνολικό όραμα και προοπτική για να ανακοπεί το brain drain τόνισε ο πρόεδρος του ΣΥΡΙΖΑ-ΠΣ λέγοντας «κατανοώ τη δημοσκοπική αναγκαιότητα του κ. Μητσοτάκη να προσεγγίσει μία κοινωνική κατηγορία, τους νέους που έχει παραμελήσει και στοχοποιήσει τα τελευταία δύο χρόνια». Χαρακτήρισε εξευτελιστικές για τους νέους τις εξαγγελίες του πρωθυπουργού για τα 5 GB και το πρόγραμμα για 100 ευρώ τον μήνα για έξι μήνες. «Αυτά δεν δημιουργούν προοπτική. Εμείς μιλάμε για ριζικές αλλαγές και για όραμα που θα δημιουργήσουν τις προϋποθέσεις οι νέοι να μείνουν και να δημιουργήσουν στην χώρα» τόνισε. Είπε ότι πρότασή του για την εισαγωγή στην τριτοβάθμια εκπαίδευση αποτελεί ριζοσπαστική μεταρρύθμιση και ότι η αύξηση του κατώτατου μισθού επίσης αφορά τους νέους. Στις χθεσινές εξαγγελίες για αύξηση μισθού σε πρωτοδιόριστους γιατρούς, αλλά και τις δηλώσεις του για άνοιγμα της κυβέρνησης του ΣΥΡΙΖΑ σε εκπροσώπους της κοινωνίας, ρώτησε τον Αλέξη Τσίπρα ο ανταποκριτής της «Εφημερίδας των Συντακτών» στη Θεσσαλονίκη, Απόστολος Λυκεσάς. Ο αρχηγός της αξιωματικής αντιπολίτευσης απάντησε ότι «είναι αναγκαίο να ενισχύσουμε τους πόρους στο ΕΣΥ, καθώς υπολοιπόμεθα από όλες τις χώρες της Ε..Ε, είναι, όμως αναγκαίο και για μια γενναία ανακατανομή πόρων. Δεν υπάρχει άλλος τρόπος να αντιμετωπίσεις και το πρόβλημα του brain drain.Έχω συνομιλήσει με γιατρούς και έχω επισκεφθεί σχεδόν όλα τα δημόσια νοσοκομεία. Υπάρχει ανάγκη για συγκεκριμένες ειδικότητες γιατρών και δεν υπάρχει προσφορά. Οι νέοι πτυχιούχοι γιατροί δεν επιλέγουν τον δημόσιο τομέα και προτιμούν να αναζητήσουν εργασία στον ιδιωτικό τομέα είτε να πάνε στο εξωτερικό. Είχα πάει ένα ταξίδι στη Σουηδία και μου έλεγαν ότι σε όποιο νοσοκομείο της χώρας να πάω θα ακούσω ελληνικά. Χρηματοδοτούμε ένα δυναμικό με μόρφωση και εκπαίδευση, το οποίο στη συνέχεια πάει να στελεχώσει κρατική δομή μιας άλλης χώρας. Πρέπει να βρούμε τρόπο και δεν βρίσκω άλλο τρόπο από την ριζική ανακατανομή πόρων με αναβάθμιση μισθού. Στο δεύτερο σκέλος της ερώτησης ανέφερε «εκπρόσωποι του ΣΕΒ υπάρχουν στην κυβέρνηση Μητσοτάκη, δεν υπάρχει λόγος να υπάρχουν και στη δική μου». «Εννοούσα ότι θέλουμε προσωπικότητες που έχουν αναδειχθεί μέσα από την κοινωνία ή μέσα από την εκπροσώπηση κοινωνικών ομάδων και ανέδειξαν τη γνώση και την τεχνοκρατική τους επάρκεια και όχι κατ' ανάγκη εκπροσώπους του κόμματος σε όλες τις θέσεις», είπε, σημειώνοντας ότι αυτή είναι η απόφαση του ακόμα και αν μιλάμε για κυβερνητικό συνασπισμό, «να δώσουμε χώρο στην κοινωνία». Ερωτηθείς για ενδεχόμενες μετεκλογικές συνεργασίες τόνισε ότι «το κρίσιμο ζήτημα είναι η χώρα να αποκτήσει προοδευτική κυβέρνηση που θα δώσει προοπτική στον τόπο εφαρμόζοντας ριζικά διαφορετική πολιτική προς όφελος της κοινωνίας που θα απαντήσει στο ζήτημα της διεύρυνσης των ανισοτήτων, στο αίσθημα της ανασφάλειας». Σημείωσε πως «το κρίσιμο δίλημμα είναι αν η χώρα θα συνεχίσει σε αυτή τη νεοφιλελεύθερη και αντικοινωνική κατεύθυνση που την οδηγεί η κυβέρνηση Μητσοτάκη ή θα έχουμε προοδευτική κυβέρνηση με συγκεκριμένη στόχευση και πολιτικές που θα έχουν στόχο την κοινωνική συνοχή». Είπε ότι ο ΣΥΡΙΖΑ «έχει θέσει και τον στόχο και το πρόταγμα των επόμενων εκλογών: Θα έχουμε προοδευτική κυβέρνηση σε αυτή την κατεύθυνση, μια κυβέρνηση από την επομένη των εκλογών που είναι με απλή αναλογική ή θα υπάρξουν εκλογικοί εκβιασμοί, δεύτερες εκλογές και περιπέτειες», τονίζοντας ότι η νίκη του ΣΥΡΙΖΑ στις επόμενες εκλογές αποτελεί την ουσιαστική προϋπόθεση για το πρώτο. Υπογράμμισε ότι «πριν από τις εκλογές και μετά τις εκλογές μεσολαβεί η λαϊκή ετυμηγορία, η οποία είναι αυτή που θα κρίνει και θα δημιουργήσει αυτές τις προϋποθέσεις, και την επόμενη μέρα ο καθένας και η καθεμία θα αναλάβει τις ευθύνες του». Σε άλλη ερώτηση για πιθανές μετεκλογικές συνεργασίες και να θα παίξουν ρόλο οι εσωκομματικές διαδικασίες στο Κίνημα Αλλαγής, ο Αλ. Τσίπρας είπε ότι το τελευταίο που θα ήθελε θα ήταν να παρέμβει στα εσωτερικά άλλου κόμματος ή να ακολουθήσει την τακτική του διεμβολισμού όπως ο Κυρ. Μητσοτάκης. «Τις παρακολουθούμε» είπε αναφερόμενος στις εξελίξεις και τόνισε ότι «μεγαλύτερη σημασία από τα πρόσωπα έχουν οι πολιτικές. Άρα ο πολίτης πρέπει να εστιάζει στο πολιτικό διακύβευμα». Είπε ακόμα πως «η μετεκλογική περίοδος από τη προεκλογική χωρίζεται από την έκφραση της λαϊκής ετυμηγορίας. Νομίζω ότι κανένας από τις προοδευτικές δυνάμεις δεν θα αναλάβει την ευθύνη να οδηγήσει σε δεύτερες εκλογές και να δώσει την ευκαιρία στον κ. Μητσοτάκη να συνεχίσει την αντιλαϊκή του πολιτική». Ο αρχηγός της αξιωματικής αντιπολίτευσης ρωτήθηκε τι θα κάνει σε περίπτωση που χάσει τις εκλογές και εάν θα κινήσει εσωκομματικές διαδικασίες για αλλαγή προέδρου, για να απαντήσει: Δεν υπάρχει στη σκέψη μου, δεν το πιστεύω και δεν έχω να κάνω καμία προετοιμασία. Ο ΣΥΡΙΖΑ θα κερδίσει την επόμενη εκλογική αναμέτρηση». Σε ερώτηση σχετικά με το προβληματικό πόθεν έσχες του πρωθυπουργού και τις επιθέσεις κατά του Documento, είπε ότι είναι συνταγματική υποχρέωση των πολιτικών τονίζοντας ότι «ιδιαίτερα αν είσαι πρωθυπουργός οφείλεις να μην έχεις τίποτα να κρύψεις και όταν υπάρχει οποιαδήποτε υποψία οφείλεις να δώσεις απαντήσεις και όχι να στοχοποιείς τα μέσα που αναδεικνύουν το πρόβλημα« και «να μην δημιουργείς κλίμα ποινικοποίησης της κριτικής».  «Ο κ. Μητσοτάκης πρέπει να δώσει επαρκείς εξηγήσεις» είπε και διερωτήθηκε ρητορικά «τι θα γινόταν στην Ελλάδα αν συνέβαινε σε μένα;» «Η κυβέρνηση έχει έλλειμμα εθνικής στρατηγικής», είπε ο Αλέξης Τσίπρας σε ερώτηση για τα εθνικά θέματα και τις ελληνοτουρκικές σχέσεις. «Τις επιδιώξεις της Τουρκίας τις γνωρίζουμε. Η Τουρκία θέλει να δημιουργεί χώρο, αυτό κάνει και με το τουρκολιβυκό σύμφωνο. Το κρίσιμο όμως είναι ότι, μεσούσης της κρίσης για τα ελληνουτουρκικά, με το Ουρούτς Ρέις να παραβιάζει κυριαρχικά δικαιώματα, είδαμε να βγαίνει ο υπουργός Επικρατείας και να λέει ότι το όριό μας είναι τα έξι μίλια. Τι μήνυμα πέρναγε τότε...» ανέφερε ο πρόεδρος του ΣΥΡΙΖΑ-ΠΣ και προσέθεσε: «Η στρατηγική του κ. Μητσοτάκη είναι βλέποντας και κάνοντας. Έχασε μία ευκαιρία μετά την εκλογή Μπάιντεν, έπραξε λάθος που δεν αξιοποίησε την ευκαιρία για διάλογο». Εξέφρασε την πεποίθηση ότι η Τουρκία δεν επιδιώκει πραγματικά επίλυση μέσα σε ένα πλαίσιο διαλόγου και σημείωσε: «Ζήτησα η χώρα να αξιοποιήσει την έναρξη των διαπραγματεύσεων ΕΕ-Τουρκίας για την τελωνειακή ένωση, για να θέσει την προοπτική της Χάγης κρατώντας τις αδιαπραγμάτευτες θέσεις για τις γκρίζες ζώνες και νησιά του Αιγαίου. Όμως η κυβέρνηση ούτε στρατηγική υπεράσπισης των κυριαρχικών δικαιωμάτων στο πεδίο έχει.... Θεωρώ αναγκαίο να υπάρξει σαφής εθνική στρατηγική, ισχυρή στην υπεράσπιση των δικαιωμάτων στο πεδίο και επίλυση στο πλαίσιο του διεθνούς δικαίου». Σε ερώτηση για τους συνταξιούχους ο Αλ. Τσίπρας επισήμανε ότι στην παρουσία του πρωθυπουργού στη ΔΕΘ δεν ακούστηκε η λέξη συνταξιούχος και τον κατηγόρησε ότι «τους εξαπάτησε με την 13η σύνταξη». «Είναι μία κοινωνική κατηγορία που εξαπατήθηκε από τον κ. Μητσοτάκη όπως και η μεσαία τάξη. Είχε πει προεκλογικά ότι θα διατηρούσε τη δική μας 13η σύνταξη. Και όχι μόνο το αθέτησε αλλά αυτό το ένα δισ. το δίνει στην ιδιωτικοποίηση της επικουρικής ασφάλισης με προοπτική μάλιστα να έχουμε 70 δισ. μαύρη τρύπα στο μέλλον» είπε. Επίσης, αναφέρθηκε στο θέμα των εκκρεμών συντάξεων λέγοντας ότι «είχαμε παραλάβει 400.000 εκκρεμείς συντάξεις και καταφέραμε να τις μειώσουμε στο 70%». Παραδώσαμε 120.000 εκκρεμείς συντάξεις, πρόσθεσε και επέστρεψε την κριτική του πρώην υπουργού Εργασίας Γιάννη Βρούτση, καθώς επί Ν.Δ. οι εκκρεμείς συντάξεις έφτασαν πάλι τις 400.000. «Πού είναι η περιβόητη ψηφιοποίηση που θα μας λύσει το πρόβλημα;» διερωτήθηκε και επισήμανε ότι ως λύση η κυβέρνηση βρίσκει να βάλει ιδιώτες με χρήματα που θα πληρώσουν οι φορολογούμενοι αλλά ακόμα δεν έχει λύσει το πρόβλημα. Επιπλέον, τόνισε ότι η κυβέρνηση καταργεί την εισφορά αλληλεγγύης στους μισθωτούς του ιδιωτικού τομέα αλλά όχι στου δημοσίου και τους συνταξιούχους. «Ελπίζω να έχουν συνειδητοποιήσει πόσο τους εξαπάτησε και πόσο δεδομένους τους έχει» είπε. Καλοδεχούμενοι οι ρυθμοί ανάπτυξης, αλλά δεν είναι για πανηγυρισμούς όταν γνωρίζουμε την κατάσταση στην πραγματική οικονομία, τόνισε ο Αλέξης Τσίπρας για να συμπληρώσει ότι η διαφορά του ΣΥΡΙΖΑ από τη Ν.Δ. είναι ότι «εμείς δεν θέλουμε να ευημερούν μόνο οι αριθμοί αλλά και οι άνθρωποι». Τόνισε ότι «μας ανησυχεί ότι βλέπουμε διπλό άλμα και στους ρυθμούς ανάπτυξης και στο εμπορικό ισοζύγιο», σημειώνοντας ότι αυτό σημαίνει πως εισάγουμε πολύ περισσότερα απ' όσα εξάγουμε, δηλαδή «υπάρχει σοβαρό πρόβλημα παραγωγικότητας της ελληνικής οικονομίας και το μοντέλο χρειάζεται ριζικό αναπροσανατολισμό». Επισήμανε ότι πρέπει να παραχθεί πλούτος, άρα αναγκαίο να ενισχύσουμε την παραγωγική βάση, τα ποιοτικά αγροτικά προϊόντα, τη γεωργία, να επενδύσουμε στην καινοτομία, να αξιοποιήσουμε τα μέγιστα από το Ταμείο Ανάκαμψης. Κατηγόρησε τον κ. Μητσοτάκη ότι περιμένει μονάχα από την αύξηση της κατανάλωσης -που, όπως είπε, ήταν αναμενόμενο να αυξηθεί μετά από καραντίνα- για να μας δείξει κάποιους αριθμούς που μεταδίδουν μαγική εικόνα για την ανάκαμψη της οικονομίας. Σημείωσε ότι ανησυχεί γιατί «δεν πρέπει να ξεχνάμε ότι παραμένουμε μια χώρα υπερχρεωμένη». «Εμείς καταφέραμε πολύ σημαντική ρύθμιση για το χρέος που έδωσε τη δυνατότητα πολύ χαμηλών αποπληρωμών σε βάθος διετίας» είπε προσθέτοντας και πως ο κ. Μητσοτάκης «έχει φτάσει το χρέος 220-230% του ΑΕΠ» και κάνει πολιτική «με δανεικά». Κληθείς να απαντήσει για τα εργασιακά με αφορμή την υπόθεση εργοδοτικής αναλγησίας με την efood αλλά και σε ερώτηση με κριτική για πρακτικές επί ΣΥΡΙΖΑ ο αρχηγός της αξιωματικής αντιπολίτευσης υπενθύμισε ότι τότε η χώρα ήταν «πειραματόζωο» και αναφέρθηκε, μεταξύ άλλων, στην αύξηση του κατώτατου μισθού, τις συλλογικές διαπραγματεύσεις, την ενίσχυση των εργασιακών δικαιωμάτων, την υποχρέωση εργοδοτών να καταγράφουν υπερωρίες κ.ά. «Ήρθε η Ν.Δ. και διέλυσε αυτές τις παρεμβάσεις» παρατήρησε. Ακολούθως, υπογράμμισε ειδικά για την περίπτωση της efood ότι η εταιρεία κάνει αυτό που της έδωσε το δικαίωμα να κάνει ο νόμος Χατζηδάκη. Επιπλέον, δεσμεύτηκε για τη δημιουργία ενός θεσμικού πλαισίου που «δεν θα επιτρέπει οι εργαζόμενοι σε ψηφιακές πλατφόρμες να λογίζονται ως αυτοαπασχολούμενοι», τονίζοντας ότι «δεν θα είναι αόρατοι» αλλά θα έχουν δικαιώματα, δώρα,άδειες, «όπως προβλέπει ο νόμος της εργασιακής κανονικότητας», καθώς σήμερα είμαστε σε εργασιακή ζούγκλα». Ο Αλ. Τσίπρας είπε ακόμα ότι ο νόμος Χατζηδάκη «δημιουργεί συνθήκες κερδοσκοπίας» για κάποιες εταιρείες, επισημαίνοντας πάντως ότι η πλειοψηφία σέβεται τους εργαζόμενους. «Δεν νομοθέτησαν τυχαία το συγκεκριμένο πλαίσιο» είπε και εξέφρασε τη βεβαιότητα ότι ασκήθηκαν συγκεκριμένες πιέσεις από συγκεκριμένα εργοδοτικά λόμπι. Απαντώντας για εύρημα πρόσφατης δημοσκόπησης που αναφέρει ότι μεγάλο ποσοστό ανεμβολίαστων δηλώνουν ψηφοφόροι του ΣΥΡΙΖΑ, ο Αλέξης Τσίπρας υπογράμμισε «είναι άλλο πράγμα οι συνειδητά αρνητές του εμβολιασμού και άλλο μια μέτρηση που αφορά στο 45% των ανθρώπων που δεν έχουν πάει να εμβολιαστούν για διάφορους λόγους. Η πλειοψηφία τους είναι νέοι άνθρωποι, ξέρουμε ότι ο ΣΥΡΙΖΑ έχει σε αυτούς συντριπτικό ποσοστό έναντι της Ν.Δ. . Αν κάποιοι, όμως, θέλουν να μας πείσουν ότι οι συνειδητά αντιεμβολιαστές που διαδηλώνουν με εικόνες και σημαίες είναι συριζαίοι, τότε μάλλον στο τέλος δεν θα μείνει τίποτα όρθιο από αυτό που ονομάζουμε κοινή λογική σε αυτόν τον τόπο». Ο Αλέξης Τσίπρας πήρε θέση και για τον εμβολιασμό Πολάκη επισημαίνοντας «έχουμε σαφή θέση και σαφή στάση, όλοι οι βουλευτές είναι εμβολιασμένοι. Ο κ. Πολάκης δεν επείσθη από κανέναν, έκανε το εμβόλιο όπως είχε δεσμευθεί γιατί δεν είναι αντιεμβολιαστής. Το εμβόλιο είναι πηγή ζωής». Πυρά εκτόξευσε κατά του πρωθυπουργού και για τις καθυστερήσεις στο μετρό της Θεσσαλονίκης εξαιτίας των αρχαίων στον σταθμό Βενιζέλου. Ο Αλ. Τσίπρας τόνισε ότι δεν υπάρχει λόγος να πέφτουν οι ευθύνες στον ΣΥΡΙΖΑ και τους πολίτες, χαρακτηρίζοντας ακατανόητη τη στάση του Κ. Μητσοτάκη και υποστηρίζοντας ότι με την πρόταση του ΣΥΡΙΖΑ, η Θεσσαλονίκη θα είχε ήδη μετρό, απλά με έναν σταθμό κλειστό, τον σταθμό Βενιζέλου. Χρειάζεται παρέμβαση για να μειωθεί το μεγάλο κόστος παραγωγής των αγροτικών προϊόντων και να στραφεί η παραγωγή σε πιο ανταγωνιστικά προϊόντα, ανέφερε ο Αλέξης Τσίπρας απαντώντας σε σχετική ερώτηση. Συνέχισε λέγοντας ότι η επιστροφή του ειδικού φόρου κατανάλωσης, η επιδότηση στο ρεύμα και το εισόδημα έκτακτης ανάγκης για όσους έχουν αυξημένη ανάγκη, όπως και οι παρεμβάσεις για την ρύθμιση των χρεών του αγροτικού κόσμου που επλήγη από τις πρόσφατες καταστροφές, αντιμετωπίζουν σε σημαντικό βαθμό την ανάγκη βιωσιμότητας. Ο κ. Μητσοτάκης επιδοτεί την κερδοσκοπία, ανέφερε ο Αλέξης Τσίπρας, αναφερόμενος στις επιδοτήσεις για την αντιμετώπιση των αυξήσεων στο ρεύμα. «Πρόκειται για ασπιρίνη σε βαριά ασθένεια καθώς οι αυξήσεις θα συνεχιστούν και το κόστος θα ξεπεράσει το ένα δισ. ευρώ» προσέθεσε. Τόνισε ότι θα πρέπει να υπάρξει παρέμβαση στην πηγή της αύξησης των τιμών. «Εδώ υπάρχουν δύο κόμβοι, είναι η ΡΑΕ και η ΔΕΗ. Η ΡΑΕ θα πρέπει να παρέμβει με ελέγχους για να σταματήσει το κύμα ανατιμήσεων και να επιβάλλει πρόστιμα σε περιπτώσεις αισχροκέρδειας. Όσο για την ΔΕΗ είναι πρόβλημα όχι ότι λειτουργεί με ιδιωτικοοικονομικά κριτήρια αλλά ότι δεν λειτουργεί με γνώμονα το δημόσιο και κοινωνικό συμφέρον» σημείωσε. «Πρόκειται για δειλία. Κρύβεται πίσω από προσχήματα», είπε για τον κ. Μητσοτάκη ο Αλ. Τσίπρας ερωτηθείς για τη Συμφωνία των Πρεσπών και την κύρωση των μνημονίων συνεργασίας που εκκρεμεί. «Είναι σε όλους φανερό ότι πολέμησε μια συμφωνία την οποία ο ίδιος προφανώς πίστευε, την πολέμησε υποκριτικά για να εκμεταλλευθεί ένα ρεύμα εκείνης της εποχής και σήμερα δεν τολμά να φέρει στη Βουλή την κύρωση τριών μνημονίων τα οποία δεν αφορούν κάτι αρνητικό, αλλά κάτι πολύ θετικό για τη χώρα, την υπεράσπιση του εναέριου χώρου της Βόρειας Μακεδονίας από τα ελληνικά πολεμικά αεροσκάφη και τα άλλα είναι συμφωνίες οικονομικού περιεχομένου», τόνισε και ανέφερε ότι από αυτό έχει όφελος η Τουρκία. Ο κ. Μητσοτάκης δεν φέρνει προς κύρωση τα τρία μνημόνια με τη Βόρεια Μακεδονία, φοβούμενος μη χάσει την κοιν. του ομάδα. Ποιος ωφελείται; Η Τουρκία.Οφείλουν οι βόρειοι γείτονές μας να υλοποιήσουν το δικό τους κομμάτι. Ποιος όμως θα τους πιέσει; Αυτός που δειλιάζει;#ΔΕΘ2021 Επισήμανε ότι «οφείλουν οι βόρειοι γείτονες μας να υλοποιήσουν το σκέλος που τους αφορά σε σχέση με τα εμπορικά σήματα, με τα σχολικά τους βιβλία, με τα αθλητικά τους σωματεία» και σχολίασε: «Ποιος θα τους πιέσει να τα υλοποιήσουν αυτά όταν δεν τολμάς να φέρεις σε κύρωση τρία μνημόνια επειδή έχεις μια ΚΟ που φοβάσαι ότι θα τη χάσεις. Τόσο αδύναμος και τόσο δειλός». Σχολίασε ακόμη ότι στην ομιλία και στη συνέντευξη Τύπου του κ. Μητσοτάκη την περασμένη εβδομάδα δεν ακούστηκαν ποτέ οι λέξεις «Βόρεια Μακεδονία», ενώ υπογράμμισε ότι η υλοποίηση της Συμφωνίας είναι προς όφελος και των δύο πλευρών. Σε σχέση με τους «αρμούς της εξουσία» ο κ. Τσίπρας είπε ότι η αναφορά δεν αφορά στο θεσμικό πλαίσιο, «είναι παραθεσμικοί αρμοί, δεν έχει να κάνει με το αν έχεις κομματικούς μετακλητούς σε μια δημόσια υπηρεσία, μακάρι να ήταν εκεί το πρόβλημα». Σημείωσε ότι «η αναφορά έγινε για παρασύστημα εξουσίας μέσα σε κρίσιμους θεσμούς και στη δημόσια διοίκηση, αυτό για κάθε δημοκρατική πολιτεία είναι ένας αντίπαλος, ένας εχθρός που πρέπει να νικήσουμε». Είπε πως μια προοδευτική κυβέρνηση οφείλει να κινείται στη βάση των αξιών, αξιοκρατία, διαφάνεια, ισονομία, αξιοκρατία. Σχολίασε ότι «προεκλογικά ο κ. Μητσοτάκης έκανε σημαία το ζήτημα των μετακλητών και όταν ανέλαβε τους διπλασίασε». «Εμείς γενικά δεν είμαστε ενάντια στη λογική της σύμπραξης ανάμεσα σε δημόσιο και ιδιωτικό τομέα αλλά αυτό έχει να κάνει με το αντικείμενο και τους όρους της σύμπραξης. Όταν μιλάμε για την υγεία ποιο είναι το αντικείμενο και οι όροι;», είπε ο Αλ. Τσίπρας. Ανέφερε ότι «στο χώρο της υγείας καταλαβαίνω ότι ο κ. Μητσοτάκης θέλει να υλοποιήσει σχεδιασμό ""ιδιωτικοποίησης"" δημόσιων νοσοκομείων, προσφέροντας τα οφέλη στους ιδιώτες και το βάρος στο Δημόσιο»και συμπλήρωσε: «Και πού ήταν στην πανδημία ο ιδιωτικός χώρος της υγείας; Ανέλαβε όλο το βάρος της πανδημίας το δημόσιο νοσοκομείο και ο ιδιωτικός τομέας έμεινε ""καθαρός""». Σημείωσε ότι θα ήταν στρατηγικό λάθος για τη Θεσσαλονίκη η ανάπλαση της ΔΕθ να μη γίνει με όρους που θα διασφαλίζουν τον δημόσιο χαρακτήρα της ΔΕΘ. Απαντώντας σε ερώτηση για την επίσκεψη του πρωθυπουργού στο Δαμάσι όπου εγκαινίασε το δημοτικό σχολείο ο κ. Τσίπρας απάντησε: «Αναρωτιέμαι σε ποια χώρα της Ε.Ε. θα πήγαινε πρωθυπουργός να εγκαινιάσει σχολείο σε περιοχή που μένουν ακόμη άνθρωποι σε κοντέινερ και δε θα γύριζε η κάμερα να το δείξει; Η επικοινωνία έχει τα όριά της. Καταλαβαίνω ότι αν έχεις καλούς επικοινωνιολόγους μπορείς να μετατρέψεις τα Φάρσαλα σε Φαρ Ουέστ. Το θέμα όμως είναι εκτός από τον Ντάλτον τι θα κάνεις με τον Ραν Ταν Πλαν. Το θέμα είναι η αντίφαση με τον κόσμο που είναι παραμελημένος εδώ και έναν χρόνο και αυτή η αντίφαση δεν αναδείχθηκε». «Αισθάνομαι ντροπή γι αυτό που συμβαίνει και για τη στάση που κρατά η κυβέρνηση απέναντι στα προσφυγόπουλα», ανέφερε ο Αλέξης Τσίπρας. Είπε πως είναι ανήσυχος από τις διεθνείς εξελίξεις, σημειώνοντας πως «όσο υπάρχουν επεμβάσεις σε χώρες, το πρόβλημα δεν αντιμετωπίζεται με λογική δεσμοφύλακα...». Ειδικότερα για την κρίση στο Αφγανιστάν, είπε ότι «δεν αρκεί να λες ότι ""η Ελλάδα θα κλείσει τα σύνορα""». «Αν δεν διεκδικήσεις μετεγκαταστάσεις σε ευρωπαϊκό επίπεδο θα ξαναβρεθούμε μπροστά σε δυσκολίες» σημείωσε και κατηγόρησε τον κ. Μητσοτάκη ότι αντιμετωπίζει το πρόβλημα με επικοινωνιακούς όρους."
efsyn.gr,https://www.efsyn.gr/kosmos/eyropi/310952_prasino-paso-gia-oloys-politiki-itta-gia-salbini,ΕΥΡΩΠΗ,"Πράσινο πάσο για όλους, πολιτική ήττα για Σαλβίνι",2021-09-18 06:00, Θεόδωρος Ανδρεάδης - Συγγελλάκης ,"Πρόκειται για μεγάλη ήττα της Λέγκας, και προσωπικά του Ματέο Σαλβίνι. Το πράσινο πάσο εμβολιασμένου θα μπει σε ισχύ στην Ιταλία από τις 15 Οκτωβρίου και το μέτρο θα αφορά συνολικά 22 εκατομμύρια εργαζόμενους. Οχι μόνο τους δημοσίους υπαλλήλους και τους ιδιωτικούς, όπως είχε διαρρεύσει αρχικά, αλλά και τους ελεύθερους επαγγελματίες που έρχονται σε επαφή με τους πολίτες. Είναι η ευρύτερη εφαρμογή του «πάσου» που έχει αποφασιστεί μέχρι τώρα σε όλη την Ευρώπη. Ο Σαλβίνι προσπάθησε να αντισταθεί με κάθε τρόπο. Αρχικά επέμεινε ότι to green pass θα μπορούσε να ζητηθεί μόνο από τους εργαζόμενους στη δημόσια διοίκηση, οι οποίοι δουλεύουν σε γραφεί ανοιχτά στο κοινό. Ο Ντράγκι, όμως, του είπε ότι τα σχέδια ήταν πιο φιλόδοξα. Στη συνέχεια ο γραμματέας της Λέγκας προσπάθησε να ζητήσει δωρεάν διαγνωστικά τεστ για όσους πολίτες δεν θέλουν να εμβολιαστούν, ώστε να μπορέσουν να συνεχίσουν να εργάζονται. Η κυβέρνηση της Ρώμης όμως αποφάσισε ότι τα τεστ θα κοστίζουν στο εξής 15 ευρώ για τους ενήλικες και 8 για τα παιδιά. Με το σκεπτικό ότι η δωρεάν παροχή τους ουσιαστικά θα αποτελούσε εμπόδιο στην προσπάθεια αύξησης του ποσοστού των εμβολιασμένων. Η προσπάθεια του Σαλβίνι να δείξει ότι μετέχει στην κυβέρνηση, αλλά δεν εγκρίνει τη συνολική στρατηγική κατά της πανδημίας, έως τώρα απέτυχε. Και δεν οφείλεται μόνο στη σχεδόν απεριόριστη ισχύ του Ντράγκι. Ο επικεφαλής της Λέγκας άρχισε να δέχεται επιθέσεις και εκ των έσω: τόσο ο περιφερειάρχης του Βένετο, Λούκα Τζάια, όσο και ο υπουργός Παραγωγικών Δραστηριοτήτων Τζανκάρλο Τζορτζέτι (οι οποίοι είναι από τα κύρια ονόματα της Λέγκας) του έστειλαν το μήνυμα ότι προέχει ο σταθερός περιορισμός των κρουσμάτων και των εισαγωγών στα νοσοκομεία, ώστε να μην κλείσουν επιχειρήσεις, γραφεία και βιομηχανίες. Και ότι οι πολιτικοί τακτικισμοί στη φάση αυτή πρέπει να αναβληθούν. Την ίδια ώρα, το κεντροδεξιό κόμμα Φόρτσα Ιτάλια του Σίλβιο Μπερλουσκόνι αποφάσισε να λάβει σαφείς αποστάσεις από τους επικριτές του πράσινου πάσου και να ταχθεί μάλιστα υπέρ του υποχρεωτικού εμβολιασμού. Μια εξέλιξη που, τουλάχιστον σε θεωρητικό επίπεδο, δεν έχει αποκλειστεί από την ιταλική κυβέρνηση. Ο Σαλβίνι, δηλαδή, είναι όλο και πιο απομονωμένος και τα ακροδεξιά Αδέλφια της Ιταλίας τού κλέβουν συνεχώς ψηφοφόρους. Την ίδια ώρα, η ιταλική κυβέρνηση «ευρύτατης συμμετοχής» θέτει τις επόμενες άμεσες προτεραιότητες. Ο στόχος είναι –χάρη και στο πράσινο πάσο– το ποσοστό των πλήρως εμβολιασμένων να φτάσει μέχρι τα τέλη Οκτωβρίου ακόμη και το 85% του πληθυσμού άνω των 12 ετών. Για να περάσει η χώρα έναν χειμώνα όσο γίνεται πιο ήρεμο, χωρίς νέες απαγορεύσεις. Πολλά θα εξαρτηθούν, βέβαια, και από την κατάσταση στα σχολεία. Από το αν, δηλαδή, χάρη στο 94% των εκπαιδευτικών και στο 65% των μαθητών που έχουν ήδη εμβολιαστεί, μπορέσουν να συνεχιστούν κανονικά τα μαθήματα και από το αν θα αποφευχθεί μια γενικότερη αύξηση των κρουσμάτων. Μένει να δούμε, τέλος, αν οι αντιεμβολιαστές δεχτούν τη νέα αυτή καθοριστική στροφή της κυβέρνησης. Οποιος εμμείνει στη θέση του κατά των σκευασμάτων που προφυλάσσουν από τον κορονοϊό, θα πρέπει να κάνει τεστ ανελλιπώς κάθε τρεις ημέρες, ξοδεύοντας τουλάχιστο 150 ευρώ τον μήνα. Κανείς, όμως, δεν θα μπορεί να αγνοήσει τα νέα μέτρα της κυβέρνησης."
efsyn.gr,https://www.efsyn.gr/stiles/yposimeioseis/310244_antiemboliastiko-kinima-san-komma,ΥΠΟΣΗΜΕΙΩΣΕΙΣ,Το αντιεμβολιαστικό «κίνημα» σαν κόμμα,2021-09-14 16:00, Γιώργος Σταματόπουλος ,"«Μακριά -μου λέει φίλος- μην αποφασίσουν και κάνουν κόμμα οι αντιεμβολιαστές -είναι βέβαιο ότι θα μπουν με άνεση στη Βουλή. Είναι τόσο αφιονισμένοι, τόσο αμετάπειστοι για το ανύπαρκτο δίκιο τους, που θα ψηφίσουν με κλειστά μάτια το υποτιθέμενο κόμμα». Και μετά χαμογελά πικρά. Αλλά [αλί], μήπως δεν κάνω το ίδιο; Τρομοκρατούμαι από αυτό που λέει. Και πώς να μη νιώθει έτσι κανείς; Εδώ μπήκε στη Βουλή το κόμμα των ναζιστών, φανατικών οπαδών αυτών που έσφαξαν χιλιάδες Ελληνες αμάχους και κατέκαψαν και λεηλάτησαν τη χώρα πριν από ογδόντα χρόνια, οι αντιεμβολιαστές δεν θα μπούνε; Η ειρωνεία δε είναι ότι όλοι ετούτοι θεωρούν πως αντιστέκονται στη νέα τάξη πραγμάτων, που μας θέλει τάχα ελεγχόμενους στο μυαλό αλλά και στην ψυχή, ότι αόρατες δυνάμεις, εβραϊκές ή αμερικανικές, πράττουν ύπουλα και συνωμοτικά και κάνουν ό,τι είναι δυνατόν να μας καταντήσουν πειθήνια πλάσματα, άβουλα και υπάκουα, ότι μας θέλουν να φερόμαστε σαν αγέλη. Ολα τα είχαμε, η «αντίσταση» των αντιεμβολιαστών μάς μάρανε. Τώρα το θυμήθηκαν ότι, εκόντες άκοντες, λειτουργούμε και φερόμαστε σαν αγέλη... «Και μην ξεχνάς -συνεχίζει ο φίλος- ότι σε αυτούς δεν συμπεριλαμβάνονται και οι αμέτρητοι απατεώνες, αυτοί που με δόλιο τρόπο έχουν αποκτήσει πιστοποιητικά εμβολιασμού. Πάω στοίχημα ότι μόνο το 40% των Ελλήνων, από το 60% που λένε οι ειδικοί, έχει πλήρως εμβολιαστεί. Οι περισσότεροι από αυτούς θα συμβαδίσουν με τους ντούρους αντίθετους, έτσι τουλάχιστον όπως τους είδα στο Σύνταγμα -πολλοί κρατούσαν, και ανέμιζαν μάλιστα, το «Πιστεύω» του Παπαδόπουλου, σταυρούς και πετραχήλια, σημαίες και θυμιατήρια· ας μη συνεχίσω». Προσπαθώ να του πω ότι δεν είναι όλοι οι αντιεμβολιαστές αυτής της ακροδεξιάς «φυλής», ότι γνωρίζω ανθρώπους σοβαρούς αλλά φοβισμένους, που κινούνται στον ας τον πούμε προοδευτικό χώρο. «Είναι λίγοι αυτοί», αποφαίνεται και επιμένει ότι ένα νέο κόμμα, ισοδύναμο σχεδόν της Χρυσής Αυγής, αρχίζει να διαμορφώνεται στην ελληνική κοινωνία. «Να δεις ότι κάποια στιγμή αυτοί οι άνθρωποι θα ενωθούν με κάποιον τρόπο και άντε να τους μαζέψει κανείς μετά -κάτι που δεν το θέλουμε αλλά δεν είμαστε μάλλον ικανοί να το αποτρέψουμε». Ανατριχιαστικά όσα ισχυρίζεται ο φίλος, αλλά και τι να απαντήσεις; Είναι πειστικός -μακάρι να είναι μια πρόχειρη και ελαφριά προσέγγιση που επιχειρεί στο αντιεμβολιαστικό «κίνημα», γιατί, αν έχει δίκιο, θα μας κλαίνε οι ρέγκες, στο όχι και τόσο μακρινό μέλλον. Του απαντώ, βέβαια, ότι θεωρώ υπερβολικά όσα σκέφτεται και ότι όλοι αυτοί είναι ένα σκορποχώρι, που οι συγκυρίες το κάνουν να φαίνεται ότι έχει μια μαζικότητα -αλλά έως εκεί. «Χαίρομαι -μου λέει- που είσαι αισιόδοξος, αλλά πώς μπορείς να είσαι; Δεν βλέπεις τα χάλια της ελληνικής κοινωνίας; Δεν αντιλαμβάνεσαι τον κατακερματισμό της, την ένδειά της και την αδράνειά της;». Τι να πω... Ξεχνιέται κανείς, πάντως, μιλώντας για αυτούς τους οπωσδήποτε παλαβιάρηδες -με τους ίδιους δεν μπορείς να συνομιλήσεις· καλύτερα να προσπαθήσεις με έναν τοίχο, παρά με τους περισσότερους από αυτούς."
efsyn.gr,https://www.efsyn.gr/kosmos/eyropi/310177_apotyhimeno-sampotaz-toy-salbini-stin-kybernisi,ΕΥΡΩΠΗ,Αποτυχημένο το «σαμποτάζ» του Σαλβίνι στην κυβέρνηση,2021-09-14 11:27, Θεόδωρος Ανδρεάδης - Συγγελλάκης ,"Ο Ματέο Σαλβίνι μιλάει με φόντο τον πρωθυπουργό Μάριο Ντράγκι. Ο πρώτος έχει ήδη εκτεθεί στο ακροδεξιό του ακροατήριο με τη συμμετοχή του στη συγκυβέρνηση και φοβάται πως θα στιγματιστεί ως «συστημικός» Τέσσερα εκατομμύρια μαθητές επέστρεψαν από χτες στα θρανία στην Ιταλία, με τις τάξεις να ξανανοίγουν σε εννέα περιφέρειες από τις είκοσι, και υποχρεωτικό «πράσινο πάσο» για όλους τους εκπαιδευτικούς και διοικητικούς. Σταδιακά, μέχρι τις 20 του μηνός θα ξαναλειτουργήσουν όλα τα σχολικά ιδρύματα, ενώ τελευταία θα επιστρέψουν στις αίθουσες, σε μια εβδομάδα, τα παιδιά που ζουν στη Σικελία -τη μόνη περιφέρεια που, λόγω και των χαμηλών ποσοστών εμβολιασμού, από λευκή έγινε κίτρινη ζώνη -και στην Καλαβρία. Το καλό είναι πως έχει ήδη εμβολιαστεί πάνω από το 93% του προσωπικού των σχολείων και στις συστάσεις του υπουργείου παιδείας συμπεριλαμβάνεται η διαρκής ανανέωση του αέρα σε όλες τις αίθουσες, κρατώντας -κατά το δυνατόν- τα παράθυρά τους ανοικτά. Σε ό,τι αφορά τους μαθητές, εξαιρούνται από τη χρήση μάσκας μόνο τα παιδιά ηλικίας μικρότερης των έξι ετών και τα μέλη των τάξεων στις οποίες όλοι έχουν εμβολιαστεί: «Η απόλυτη προτεραιότητα της κυβέρνησης ήταν να επιστρέψουν οι μαθητές στις σχολικές αίθουσες. Ελπίζω ότι σε πολλές περιπτώσεις, εκτός από τους καθηγητές, θα έχει εμβολιαστεί και το 100% των παιδιών», δήλωσε ο Ιταλός υπουργός Υγείας, Ρομπέρτο Σπεράντσα. Προς το παρόν, αποφασίστηκε η διεύρυνση της υποχρεωτικής χρήσης του «πράσινου πάσου» σε όλους τους εργαζόμενους στα σχολεία (στα εσωτερικά εστιατόρια, αλλά και σε εταιρείες καθαρισμού που εισέρχονται καθημερινά στα σχολικά κτίρια) και στο σύνολο του προσωπικού των οίκων ευγηρίας. Οποιος δεν συμμορφωθεί θα πληρώνει πρόστιμο από 400 μέχρι και 1.000 ευρώ. Πρόκειται, όμως, για μια βαθμιαία διαδικασία διεύρυνσης. Σύμφωνα με ό,τι διαρρέει, μέσα στην τρέχουσα εβδομάδα αναμένεται να γίνει ακόμη ένα βήμα με απόφαση του υπουργικού συμβουλίου για χρήση του «πάσου» από τους δημόσιους υπαλλήλους και όσους απασχολούνται σε θέατρα, κινηματογράφους, γυμναστήρια, καφέ και εστιατόρια. Στο εσωτερικό της κυβέρνησης, όμως, η Λέγκα κάνει ό,τι μπορεί για να καθυστερήσει την όλη διαδικασία. Ο Σαλβίνι τραβάει το σχοινί, καθώς πολλοί από τους ψηφοφόρους του είναι ελεύθεροι επαγγελματίες και θέλει να τους δείξει ότι τους νοιάζεται και ότι προσπαθεί να τους απαλλάξει από πρόσθετες υποχρεώσεις. Αλλά ο Μάριο Ντράγκι δεν θέλει, σε καμία περίπτωση, να του κάνει τη χάρη και να κάνει πίσω. Τόσο ο Ντράγκι όσο και ο πρόεδρος της Δημοκρατίας, Ματαρέλα, θεωρούν ότι οι «υποχρεώσεις» αυτές συμβάλλουν στο να σωθούν ανθρώπινες ζωές και, κατά συνέπεια, δεν μπορούν να τεθούν υπό αμφισβήτηση. Υπάρχουν ακόμη δύο στοιχεία στα οποία βασίζεται η «στρατηγική Σαλβίνι». Το πρώτο είναι η κάθετη στάση του ακροδεξιού κόμματος Αδέλφια της Ιταλίας κατά του πιστοποιητικού εμβολιασμού. Πρόκειται για τη μόνη δύναμη η οποία έχει μείνει εκτός κυβέρνησης και στην πρόθεση ψήφου συνεχίζει να ξεπερνά το 20%. Ο γραμματέας της Λέγκας φοβάται, δηλαδή, ότι μπορεί να ταυτιστεί υπερβολικά με τη γραμμή του Ντράγκι και να χάσει πολλούς δεξιούς ψηφοφόρους του. Σε τρεις εβδομάδες παράλληλα, οι Ιταλοί ψηφίζουν για περιφερειακές και δημοτικές εκλογές, συμπεριλαμβανομένης και της Ρώμης. Με την αυξανόμενη πόλωση, η Λέγκα θέλει να δείξει ότι η συμμετοχή της στην κυβέρνηση αυτή ευρείας αποδοχής είναι κάτι προσωρινό και ότι σύντομα θα επιστρέψει στις γνωστές συμμαχίες της. Υπάρχει, όμως, και το ουσιαστικότερο μέτωπο με την καθημερινή πορεία της πανδημίας. Την Πέμπτη, τα κρούσματα κορονοϊού στην Ιταλία ήταν 5.522, με 59 νεκρούς. Αν σκεφτεί κανείς ότι πρόκειται για χώρα με 60 εκατομμύρια κατοίκους, σίγουρα δεν μπορεί να γίνει αναφορά σε μεγάλη έξαρση. Σε πανιταλικό επίπεδο πάντως, έχει εμβολιαστεί με μία δόση το 81% του πληθυσμού άνω των 12 ετών και με δύο δόσεις το 72%. Και σε αυτή την περίπτωση, πρόκειται για στοιχεία που προκαλούν αισιοδοξία. Αλλά η κυβέρνηση Ντράγκι δεν αρκείται στον στόχο του 80% πλήρως εμβολιασθέντων μέχρι το τέλος του μήνα. Θέλει να φτάσει και να ξεπεράσει, ει δυνατόν, έως το τέλος του φθινοπώρου το 85%. Και από τις αρχές Οκτωβρίου ξεκινά η χορήγηση της τρίτης δόσης σε άτομα με εξασθενημένο ανοσοποιητικό σύστημα και στους πολίτες που έχουν κάνει μεταμόσχευση. Θα ακολουθήσουν οι ηλικιωμένοι άνω των 80 ετών, το υγειονομικό προσωπικό και όσοι εργάζονται σε οίκους ευγηρίας. Υπάρχει, βέβαια, μια κάποια ανησυχία για τα σχολεία, καθώς οι ειδικοί προειδοποιούν ότι η επιστροφή των παιδιών στα θρανία είναι πολύ πιθανό να συμβάλει στη γενικότερη αύξηση των κρουσμάτων. Οπως, φυσικά, αυξάνεται η ανησυχία και για τις δράσεις μέρους των αντιεμβολιαστών. Για πρώτη φορά, η αστυνομία ανακάλυψε, μέσω διαδικτύου, «μαχητές αντιεμβολιαστές» οι οποίοι είχαν στην κατοχή τους μαχαίρια, ξίφη, ρόπαλα και ήθελαν να επιτεθούν σε υπουργούς και δημοσιογράφους. Οπως πάντα, ο στόχος τους ήταν, όπως έγραφαν οι ίδιοι, «η υγειονομική δικτατορία που έχει επιβληθεί λόγω Covid». Οι νεοφασιστικές πολιτικές οργανώσεις, φυσικά, προσπαθούν πάντα να εκμεταλλευtούν και να στηρίξουν με κάθε τρόπο το όλο φαινόμενο, με την ελπίδα να εξασφαλίσουν προβολή και να βγουν από την ανυπαρξία τους."
efsyn.gr,https://www.efsyn.gr/ellada/astynomiko/310219_sto-aytoforo-oi-antiemboliastes-tis-thessalonikis,ΑΣΤΥΝΟΜΙΚΟ,Στο αυτόφωρο οι αντιεμβολιαστές της Θεσσαλονίκης,2021-09-14 06:00, Νίκος Φωτόπουλος ,"  Αφού πέρασαν ένα Σαββατοκύριακο στα κρατητήρια της Γενικής Αστυνομικής Διεύθυνσης Θεσσαλονίκης, ελεύθεροι αφέθηκαν, χθες το μεσημέρι, οι οκτώ από τους εννέα «αντιεμβολιαστές» που συνελήφθησαν κατά τη διάρκεια των επεισοδίων του περασμένου Σαββάτου. Ο ένατος αφέθηκε ελεύθερος με εντολή του εισαγγελέα αυθημερόν, καθώς ήταν ανήλικος και θα παραπεμφθεί σε δικαστήριο ανηλίκων. Σε βάρος των υπολοίπων, η Εισαγγελία άσκησε ποινική δίωξη για τα κατά περίπτωση αδικήματα της απόπειρας επικίνδυνης σωματικής βλάβης, αντίστασης κατά της Αρχής, διατάραξης κοινής ειρήνης και παραβάσεις που εμπίπτουν στον νόμο περί όπλων και φωτοβολίδων. Στη συνέχεια, οι επτά παραπέμφθηκαν να δικαστούν αύριο με την αυτόφωρη διαδικασία στο Τριμελές Πλημμελειοδικείο Θεσσαλονίκης και ένας στο Μονομελές. Τα επεισόδια προκλήθηκαν το βράδυ του περασμένου Σαββάτου, όταν διαδηλωτές του «αντιεμβολιαστικού» κινήματος επιχείρησαν να διασπάσουν τον αστυνομικό φραγμό, στο ύψος του δημαρχιακού μεγάρου Θεσσαλονίκης, και να κινηθούν προς το συνεδριακό κέντρο «Ιωάννης Βελλίδης», ενώ βρισκόταν σε εξέλιξη η ομιλία του πρωθυπουργού."
efsyn.gr,https://www.efsyn.gr/politiki/310048_moydiasmenes-diadiloseis,ΠΟΛΙΤΙΚΗ,«Μουδιασμένες» διαδηλώσεις,2021-09-13 06:00, Νίκος Φωτόπουλος ,"ΘΕΣΣΑΛΟΝΙΚΗ «Μουδιασμένοι» διαδηλωτές-αγριεμένοι αστυνομικοί, θα μπορούσε να είναι με δυο φράσεις η περιγραφή των κινητοποιήσεων του Σαββάτου στη ΔΕΘ. Και το θέμα είναι πώς ερμηνεύει ο καθένας τη σημειολογία των διαδηλώσεων που σημειώθηκαν για περισσότερες από τέσσερις ώρες στο κέντρο της Θεσσαλονίκης, εν όψει της ομιλίας που με τόση αυταρέσκεια, σχεδόν αλαζονεία, έκανε ο Κυριάκος Μητσοτάκης στη διάρκεια των εγκαινίων της Διεθνούς Εκθεσης. Τα νούμερα των διαδηλωτών δεν είχαν σχέση με όσα βλέπαμε άλλες χρονιές από πλευράς συμμετοχής, αλλά δεν έλειψαν και οι εκπλήξεις. Για παράδειγμα, η μεγαλύτερη συγκέντρωση και πορεία ήταν αυτή της Καμάρας, όπου παραδοσιακά συμμετέχουν τα πρωτοβάθμια σωματεία, η εξωκοινοβουλευτική Αριστερά, ο αναρχικός χώρος και αρκετές φοιτητικές οργανώσεις. Αυτή η άλλοτε περιορισμένη συγκέντρωση τώρα ξεπέρασε τα 2,5 χιλιάδες άτομα (σύμφωνα και με εκτιμήσεις της αστυνομίας), πράγμα που μόνο ως συσπείρωση και ενίσχυση του κόσμου αυτού μπορεί να ερμηνευθεί, απέναντι στην… «υπερθεσμικότητα» της νεοφιλελεύθερης κυβέρνησης Μητσοτάκη, στην επιβολή και στην καταστολή από την εξουσία. Χιλιάδες νεολαίοι του μόχθου που εργάζονται σκληρά για να σπουδάσουν, άλλοι άνεργοι ή υποαπασχολούμενοι των 300 ευρώ ή ακόμη ανασφάλιστα παιδιά που παλεύουν ως σερβιτόροι ή ως «πακετάδες» με τα «παπάκια» τους, νέοι που τους έχουν απαγορέψει τα όνειρα ή τα πτυχία τους κατάντησαν «κουρελόχαρτα», συμμετείχαν σ' αυτή την πορεία. Εκπληξη και η συγκέντρωση του ΠΑΜΕ στην πλατεία ΧΑΝΘ που στο παρελθόν το έχουμε δει να διοργανώνει συγκεντρώσεις με 6-7 χιλιάδες διαδηλωτές, αλλά το περασμένο Σάββατο, παρά την πειθαρχία και τις «σοβαρές» κινητοποιήσεις, δεν ξεπέρασε τους 2-2,5 χιλιάδες κόσμου. Θα περίμενε κανείς ότι η πολύ καλή ομιλία Κουτσούμπα στον αποχαιρετιστήριο λόγο του προς τον Μίκη Θεοδωράκη θα είχε δημιουργήσει έντονη συμμετοχική διάθεση, αλλά κάτι τέτοιο δεν έγινε. Πάντως, όσοι πήραν μέρος φώναξαν τρανταχτά τα συνθήματα για τον κόσμο της εργατιάς, την παιδεία και τις κοινωνικές ανισότητες. Η συγκέντρωση του ΠΑΜΕ ήταν κι αυτή τη φορά η πιο οργανωμένη πέραν πάσης αμφιβολίας. Παρά τα πολύ σοβαρά ζητήματα ανεργίας, φτωχοποίησης και αντεργατικών πολιτικών που ανέδειξαν την περασμένη βδομάδα εν όψει της ΔΕΘ τα Εργατικά Κέντρα της Βόρειας Ελλάδας, περιορισμένη ήταν η συμμετοχή της συγκέντρωσης που διοργάνωσαν ΓΣΕΕ, ΑΔΕΔΥ, Εργατοϋπαλληλικό Κέντρο Θεσσαλονίκης και ΕΔΟΘ. Η πορεία δεν ξεπέρασε τα χίλια άτομα. Την εικόνα αυτή αρκετοί απέδωσαν περισσότερο στον φόβο μετάδοσης του κορονοϊού παρά στη θεσμική μετάλλαξη του συνδικαλιστικού κινήματος… Ευχάριστη, αν και με συμμετοχή περίπου 100 ατόμων, η συγκέντρωση των φεμινιστριών και του ΛΟΑΤΚΙ κινήματος στο Σιντριβάνι, με κόκκινα μπαλόνια. Τράβηξε τα βλέμματα, προκάλεσε ενδιαφέρον και ξεκίνησε μία ώρα νωρίτερα από τις άλλες, στις 17.00. Οι αντιεμβολιαστές ήταν ο φόβος της αστυνομίας για το Σάββατο, αφού στις 14 Ιουλίου, με ένα κάλεσμα μέσω διαδικτύου, αιφνιδίασαν τις Αρχές μαζεύοντας στην παραλία της Θεσσαλονίκης περίπου 12 χιλιάδες άτομα. Ετσι, η ΕΛ.ΑΣ. περίμενε χθες να ξεπεράσει τις 20 χιλιάδες κόσμου και παρακολουθούσε μέρες τώρα τα μέσα κοινωνικής δικτύωσης… Οι προβλέψεις όμως διαψεύστηκαν. Τζάμπα οι 5 χιλιάδες αστυνομικοί που επιστρατεύθηκαν για τη ΔΕΘ, όχι μόνο από Θεσσαλονίκη, αλλά κι από την πρωτεύουσα και άλλες περιοχές της χώρας. Είχαν να ελέγξουν απλώς δύο χιλιάδες άτομα που συγκεντρώθηκαν στην πλατεία Λευκού Πύργου, φωνάζοντας εθνικιστικά συνθήματα και τραγουδώντας τον εθνικό ύμνο! Βέβαια, αυτοί ήταν και οι μόνοι που προκάλεσαν εντάσεις με την αστυνομία, δίνοντάς της την ευκαιρία να χρησιμοποιήσει για πρώτη φορά στη Θεσσαλονίκη την υδροφόρα αύρα «Αίαντας» που εκτοξεύει νερό για να διαλύει διαδηλωτές. Η ΕΛ.ΑΣ. δεν απέφυγε ούτε τη χρήση δακρυγόνων και χειροβομβίδων κρότου-λάμψης, πλημμυρίζοντας για ακόμη μια φορά το κέντρο της πόλης με χημικά και… νερό στην παραλιακή λεωφόρο! Γενικώς οι αστυνομικοί επέδειξαν τις μέρες αυτές μια «άνεση» στην καταστολή, παρά την πρόσφατη αλλαγή του υπουργού Προστασίας του Πολίτη! Αστυνομικοί που υπηρετούν στη Θεσσαλονίκη ωστόσο έλεγαν χθες ότι «αυτά» τα κάνουν συνάδελφοί τους που έρχονται για τα μέτρα τάξης από άλλες περιοχές και κυρίως από την Αθήνα. Κάτι τέτοιο ειπώθηκε και για τη συγκέντρωση οπαδών του ΠΑΟΚ, μία μέρα νωρίτερα, όταν αστυνομικές δυνάμεις επιτέθηκαν απρόκλητα στους διαδηλωτές. Γεγονός είναι ότι τις μέρες της ΔΕΘ δεν είναι να κυκλοφορεί κανείς στη Θεσσαλονίκη με τόσους αστυνομικούς, ντόπιους ή «εισαγωγής», που νοιώθουν άνετα να εφαρμόζουν τις πρακτικές καταστολής της σχολής «νόμου και τάξης». Για την ιστορία απλώς να αναφέρουμε ότι στις κινητοποιήσεις του Σαββάτου έγιναν εννέα συλλήψεις, όλες ατόμων που βρέθηκαν στη συγκέντρωση των αντιεμβολιαστών, ανάμεσά τους κι ενός ανηλίκου. Η δικογραφία που τους συνοδεύει για τον εισαγγελέα, ενώπιον του οποίου θα οδηγηθούν σήμερα, είναι κατά περίπτωση για διατάραξη οικιακής ειρήνης, απόπειρα επικίνδυνης σωματικής βλάβης, βίας κατά υπαλλήλου, περί φωτοβολίδων, περί εκρηκτικών και περί συναθροίσεων."
efsyn.gr,https://www.efsyn.gr/politiki/antipoliteysi/310052_eidan-parohes-myrizontai-ekloges,ΑΝΤΙΠΟΛΙΤΕΥΣΗ,"Είδαν παροχές, μυρίζονται εκλογές",2021-09-13 06:00, Δημήτρης Κουκλουμπέρης ,"Δημήτρης Κουτσούμπας, Φώφη Γεννηματά, Γιάνης Βαρουφάκης, Κυριάκος Βελόπουλος Προεκλογικού χαρακτήρα εξαγγελίες, μεροληπτικές επιλογές υπέρ των ισχυρών, υποκριτικό ενδιαφέρον για τους νέους και αλαζονικό ύφος στον λόγο του ήταν το συμπύκνωμα των συμπερασμάτων της ελάσσονος αντιπολίτευσης για τη διπλή παρέμβαση του πρωθυπουργού (ομιλία και συνέντευξη Τύπου) το Σαββατοκύριακο στη Διεθνή Εκθεση Θεσσαλονίκης. Κίνημα Αλλαγής, ΚΚΕ, ΜέΡΑ25 και Ελληνική Λύση εξαπέλυσαν σφοδρά πυρά ενάντια στα λεγόμενα του Κυριάκου Μητσοτάκη και τον κατηγόρησαν μεταξύ άλλων ότι διχάζει την κοινωνία, ευνοεί τις ελίτ, αγνοεί τη λέξη αυτοκριτική για τα πεπραγμένα του και έχει καθαρά στο πίσω μέρος του μυαλού τις κάλπες, πολύ πριν από την εξάντληση της τετραετίας… Πιο αναλυτικά, παροχές καθαρά προεκλογικού περιεχομένου με σκοπό να ανορθώσει «την κατεστραμμένη εικόνα του ίδιου και της κυβέρνησής του» καταλόγισε στον πρωθυπουργό το Κίνημα Αλλαγής, υποστηρίζοντας ότι «ο κ. Μητσοτάκης δεν αλλάζει τη βαθιά συντηρητική πολιτική του, που αφορά μόνο τους μεγάλους και ισχυρούς». Παράλληλα, του καταλόγισαν «ρεσιτάλ αλαζονικού και διχαστικού λόγου», που φανερώνει «το πραγματικό πρόσωπο της Δεξιάς», ενώ ειδικά για τους νέους, σε σκληρή γλώσσα σημείωσαν ότι του έχουν γυρίσει οριστικά την πλάτη «μετά τα αλλεπάλληλα χτυπήματα, με τις αυξήσεις-κοροϊδία στον κατώτερο μισθό, τον αποκλεισμό τους από την ανώτατη παιδεία, το γαλάζιο κράτος του ρουσφετιού, την καταστολή κάθε διαμαρτυρίας τους». «Ολα για τους λίγους», σχολίασε το ΚΚΕ, συμπληρώνοντας ότι τα μέτρα ανακούφισης που ανακοινώθηκαν είναι «δήθεν παροχές προς τον λαό», που δεν πρόκειται να αναπληρώσουν στο ελάχιστο τις τεράστιες απώλειες του εργατικού-λαϊκού εισοδήματος. Για τους νέους, το Γραφείο Τύπου του ΚΚΕ τόνισε ότι ο κ. Μητσοτάκης τους βλέπει ως ντεκόρ στις ομιλίες του, ενώ καταλήγοντας μίλησε για μια «ματωμένη» ανάπτυξη για τους εργαζόμενους και τα λαϊκά στρώματα. Οτι πουλάει «φύκια για μεταξωτές κορδέλες» ως δήθεν οικονομικά μέτρα στήριξης τον κατηγόρησε το ΜέΡΑ25, επισημαίνοντας ότι η σχέση εμπιστοσύνης της κοινωνίας με την κυβέρνησή του, την οποία αποκάλεσε «Μητσοτάκης Α.Ε.», έχει διαρραγεί ανεπανόρθωτα. Με αναφορές στα εθνικά ζητήματα, σε μια προσπάθεια κριτικής από τα πολύ δεξιά, αλλά και με επικρίσεις για το θέμα του εμβολιασμού, κλείνοντας το μάτι στους αντιεμβολιαστές, «έντυσε» τα σχόλιά της κατά του πρωθυπουργού η Ελληνική Λύση του Κυριάκου Βελόπουλου."
efsyn.gr,https://www.efsyn.gr/politiki/kybernisi/309951_mitsotakis-apo-deth-ekloges-sto-telos-tis-tetraetias-ohi-se-neo-lockdown,ΚΥΒΕΡΝΗΣΗ,"Μητσοτάκης από ΔΕΘ: Εκλογές στο τέλος της τετραετίας, «όχι» σε νέο lockdown",2021-09-12 13:01, efsyn.gr ,"Με αυτάρεσκο ύφος, αιχμές προς τον ΣΥΡΙΖΑ, διαφήμιση στις χθεσινές εξαγγελίες και υποσχέσεις προς τη Θεσσαλονίκη για έργα η συνέντευξη Τύπου του πρωθυπουργού. Ο Κυριάκος Μητσοτάκης θέλησε να ξεκαθαρίσει ότι δεν θα υπάρξει νέο lockdown στη χώρα, επισημαίνοντας, ωστόσο, ότι οι μάσκες και τα πολλά τεστ θα συνοδεύουν τους πολίτες για πολύ καιρό ακόμη. «Ξόρκισε» το ενδεχόμενο πρόωρων εκλογών, ενώ διαφήμισε και υπερασπίστηκε με στόμφο τις χθεσινές του εξαγγελίες, απορρίπτοντας την όποια κριτική. ↳ Όλη η συνέντευξη σε βίντεο Ανοιχτό το ενδεχόμενο επέκτασης του υποχρεωτικού εμβολιασμού «Προφανώς δεν έχουμε τελειώσει με την πανδημία. Δεν θα υπάρχει, όμως, περιορισμός της οικονομικής δραστηριότητας. Δεν θα ξανακλείσουμε. Θα έχουμε, ωστόσο, μάσκες για πολύ καιρό ακόμη και θα κάνουμε πολλά τεστ. Και φυσικά θα επιμείνουμε στη στρατηγική των εμβολιασμών» είπε ο πρωθυπουργός για να προσθέσει ότι στόχος είναι να πειστούν οι καχύποπτοι πολίτες και όχι εκείνοι που είναι φανατικοί πολέμιοι των εμβολίων. Σε ό,τι αφορά του εμβολιασμούς δεν απέκλεισε την επέκταση του μέτρου της υποχρεωτικότητας σε άλλες κοινωνικές ομάδες, ανάλογα με την πορεία του προγράμματος και της πανδημίας, για να προσθέσει ότι προς το παρόν κάτι τέτοιο δεν είναι στις προθέσεις της κυβέρνησης που θα το αξιολογήσει εκ νέου. Να... «χωνέψουμε» τα χθεσινά μέτρα Όταν κλήθηκε να απαντήσει για την ακρίβεια και το ενδεχόμενο νέων παρεμβάσεων, επέλεξε να μην απαντήσει ξεκάθαρα σημειώνοντας ότι οι ανατιμήσεις αποτελούν παγκόσμιο φαινόμενο και αφήνοντας ανοιχτό το παράθυρο να υπάρξει μείωση του ΦΠΑ σε συγκεκριμένες κατηγορίες προϊόντων και ίσως αυτή να επεκταθεί.  Σε ακόμα μία ερώτηση για το ίδιο θέμα και συγκεκριμένα για το εάν θεωρεί ότι αρκούν τα χθεσινά μέτρα, που ανακοίνωσε ο ίδιος, και εάν θα έπρεπε να επανεξεταστεί η αύξηση 2% στον κατώτατο μισθό, επέλεξε να επικεντρωθεί στους ευάλωτους και στους «πολίτες που υποφέρουν» υποστηρίζοντας πως «όπου χρειάζεται να στηρίξουμε, θα το κάνουμε» και πως η «μείωση ανισοτήτων αποτελεί κεντρική πολιτική του επιλογή. «Ας χωνέψουμε πρώτα αυτά τα μέτρα» είπε. Γενικολογίες για τη σύμπραξη δημοσίου και ιδιωτικού στην Υγεία Απαντώντας σε ερώτηση του δημοσιογράφου της «Εφ.Συν.», Γιάννη Μπασκάκη, για το ενδεχόμενο μεταρρυθμίσεων που μεταφέρουν «τα τύμπανα του πολέμου» στον χώρο της Υγείας, ο πρωθυπουργός δεν αρνήθηκε τα σχέδια της κυβέρνησης για συμπράξεις του ιδιωτικού με τον δημόσιο τομέα και προσπάθησε να διασκεδάσει τις εντυπώσεις με γενικόλογες αναφορές σε άλλες χώρες. Ο Κυριάκος Μητσοτάκης υποστήριξε πως η συνεργασία κατά τη διάρκεια της πανδημίας έγινε με όρους συμφέροντος για το ελληνικό δημόσιο. «Υπάρχει ένα ΕΣΥ. Οι δυνάμεις του πρέπει αν δουλέψουν συντονισμένα. Παντού σε όλο τον κόσμο συνεργάζεται ο ιδιωτικός και ο δημόσιος τομέας για την παροχή της Υγείας». «Αν κάποιος φαντάζεται ότι υπάρχει σύστημα υγείας στον κόσμο χωρίς ιδιωτική συμμετοχή... ίσως στην Κούβα μπορεί, στην Βόρεια Κορέα. Αλλά δεν υπάρχει σε καμία άλλη χώρα του κόσμου. Και σε χώρες αριστερόστροφες όπως η Σουηδία, συνεργάζεται πολύ καλά το δημόσιο με το ιδιωτικό» πρόσθεσε. Ο Κυριάκος Μητσοτάκης υποστήριξε πως η συνεργασία δημόσιου και ιδιωτικού τομέα κατά τη διάρκεια της πανδημίας έγινε με όρους συμφέροντοςhttps://t.co/seqSuUQ4y0 Δεν είναι υποχρεωμένος να απαντήσει Ο πρωθυπουργός ρωτήθηκε και για τον ανασχηματισμό και φιάσκο της αποτυχημένης υπουργοποίησης Αποστολάκη, με τον Κυριάκο Μητσοτάκη να απαντά σε αυταρχικό ύφος ότι «Δεν είμαι υποχρεωμένος να δηλώνω δημόσια τα κριτήρια με τα οποία επιλέγω υπουργούς» για να συμπληρώσει σε άλλο σημείο ότι «δεν σας το απάντησα γιατί δεν έχω καμία πρόθεση να σας το απαντήσω». Εκτόξευσε, όμως, πυρά προς τον ΣΥΡΙΖΑ κατηγορώντας την αξιωματική αντιπολίτευση ότι ζητούσε ένα υπερκομματικό πρόσωπο στην Πολιτική Προστασία και μια εβδομάδα μετά πέρασε στην επίθεση, ενώ υποστήριξε ότι δεν θα επιχειρήσει ξανά συναίνεση. «Θεωρώ ότι έχω εξαντλήσει την πρόθεσή μου να είμαι συναινετικός με ανθρώπους με τους οποίους δεν έχω καμία συνεργασία. Με αυτούς που μπαίνουν στη Βουλή και ζητάνε ένα υπερκομματικό πρόσωπο και μετά φέρονται με αυτό τον τρόπο δεν έχω να συζητήσω κάτι άλλο» είπε χαρακτηριστικά. Μετρό το 2023 στη Θεσσαλονίκη «Δεν υπάρχει άλλη περιοχή, άλλη πόλη της πατρίδας, που να γίνονται σωρευτικά τόσα έργα υποδομής. Θέλω να τονίσω τη συνέπεια της κυβέρνησης ως προς τις προεκλογικές της εξαγγελίες, αλλά και τη συνέπεια στα όσα είχα πει στην πρώτη ΔΕΘ, που μίλησα ως πρωθυπουργός. Το χρονοδιάγραμμα της ολοκλήρωσης του ΜΕΤΡΟ είναι να παραδοθεί στο τέλος του 2023. Σε ό,τι αφορά στις παρεμβάσεις για τη χρήση γης έχουμε ολοκληρώσεις όλες τις διαδικασίες. Για παράδειγμα οι εργασίες για το πάρκο ""Παύλος Μελάς"" ξεκινούν τους επόμενους μήνες. Οραματικό έργο επίσης η ανάπλαση του παραλιακού μετώπου, πολύ σημαντικό και το ογκολογικό νοσοκομείο. Βεβαίως υπάρχουν και τα γήπεδα του ΠΑΟΚ και του Άρη. Τα 11 στρέμματα που βρίσκονται στο βορειοανατολικό άκρο του οικοπέδου, που ανήκουν στο υπουργείο Εθνικής Άμυνας, θα αποδοθούν στην Τοπική Αυτοδιοίκηση για να ενισχυθεί το πράσινο στην περιοχή. Η Θεσσαλονίκη είναι πολύ ακμάζουσα, προσελκύει επενδύσεις, είναι μία πόλη που προάγει την έρευνα και την παιδεία. Στην Θεσσαλονίκη έχουμε ξενόγλωσσο προπτυχιακό πρόγραμμα Ιατρικής, με δίδακτρα 12.000 ευρώ. Αυτό είναι το όραμα μου για την Θεσσαλονίκη», τόνισε αρχικά ο πρωθυπουργός για τα έργα που δρομολογούνται στην πόλη. Δεν παρεμβαίνει στην Δικαιοσύνη αλλά... Σε ερώτηση για την μετάθεση του χρονικού ορίζοντα για την ολοκλήρωση του μετρό στη συμπρωτεύουσα από τον Απρίλιο του 2023 για το τέλος του έτους αλλά και τις σφοδρές διαμαρτυρίες για την απόσπαση των αρχαιοτήτων από τον σταθμό Βενιζέλου απάντησε λέγοντας πως η επιλογή αυτή έγινε για να λειτουργήσει εντός των χρονοδιαγραμμάτων το μετρό! Επίσης απέδωσε τις καθυστερήσεις στις προσφυγές στη Δικαιοσύνη ισχυριζόμενος από τη μία πλευρά ότι θα σεβαστεί τις αποφάσεις της και διαμηνύοντας από την άλλη το Ανώτατο Δικαστήριο της χώρας έδωσε «την ασφάλεια δικαίου να προχωρήσουμε στην επανατοποθέτηση». «Στην Αθήνα έγινε κατά κόρον χωρίς να προκληθούν όλες αυτές οι αντιδράσεις (...) Πήγαμε πίσω κάποιους μήνες λόγω των προσφυγών. Επειδή κάποιοι επιμένουν να προσφεύγουν» σημείωσε.  Ανοίγουμε τα σχολεία και… βλέπουμε Ο Κυριάκος Μητσοτάκης δεν απέκλεισε το ενδεχόμενο να επιστρέψει η τηλεκπαίδευση εφόσον αυξηθούν τα κρούσματα κορονοϊού, επισημαίνοντας ότι το άνοιγμα των σχολείων είναι ένας μεγάλος άγνωστος παράγοντας ότι μόνο για την Ελλάδα, αλλά και για τον κόσμο. Υπογράμμισε ότι «πρέπει να αυξήσουμε τα ποσοστά εμβολιασμού. Στα παιδιά μας κάνουμε 17 εμβόλια και αυτό θα είναι ΤΟ 18Ο» για να προσθέσει «πρόθεσή μας είναι τα σχολεία να μείνουν ανοικτά. Προφανώς δεν είμαι σε θέση να προβλέψω την πορεία της πανδημίας. Βέβαιο είναι ότι πρέπει να αυξήσουμε τα ποσοστά εμβολιασμών στα παιδιά άνω των 12 ετών. Να μιλήσουμε με τους παιδιάτρους. Το εμβόλιο είναι ασφαλές και αποτελεσματικό και στα παιδιά, και στους εφήβους. Αποδίδω μεγάλη σημασία στα self test. Αν σε ένα τμήμα έχουμε πάνω από 50% άρρωστα [παιδιά] το τμήμα θα κλείσει. Δεν μπορεί να προβλέψει κανείς τι θα γίνει. Ενθαρρυντικό ότι παραπάνω από 8 στους 10 εκπαιδευτικούς είναι εμβολιασμένοι, έδειξαν μεγάλη ωριμότητα». Επιμένει για εκλογές στην τετραετία Για ακόμη μια φορά ο πρωθυπουργός θέλησε να διαψεύσει την πιθανότητα πρόωρης προσφυγής στις κάλπες επισημαίνοντας ότι… οι δημοσκοπήσεις δείχνουν την κυβέρνηση σταθερά πρώτη και καταγράφουν την εμπιστοσύνη της κοινωνίας προς το πρόσωπό του. Πρόσθεσε ότι «η κυβέρνηση θα εξαντλήσει τη συνταγματική της θητεία. Θέλω να σχεδιάζουμε το μέλλον της πατρίδας μας σε ορίζοντα δεκαετίας. Πάντα θα υπάρχει η συζήτηση για πρόωρες εκλογές, όμως θα ήθελα να μείνετε στις δικές μου διαβεβαιώσεις. Έχω μπλεχτεί με το τι ζητάει ο κ. Τσίπρας. Λέει ότι θα γίνουν εκλογές, αλλά δεν τις ζητάει». Σε άλλη ερώτηση, μάλιστα, επανέλαβε ότι στις επόμενες εκλογές θέλει αυτοδυναμία, διαφορετικά η χώρα θα οδηγηθεί σε δεύτερες κάλπες, αποκλείοντας, παράλληλα, το ενδεχόμενο συνεννόησης των δύο πρώτων κομμάτων.  Η Ελάχιστη Βάση Εισαγωγής δεν πρόκειται να αλλάξει Σε ερώτηση σχετικά με τις αιτιάσεις της αντιπολίτευσης για την πολιτική απέναντι στη νέα γενιά και τις επικρίσεις για την πρόσβαση των νέων στην Ανώτατη Εκπαίδευση, ο πρωθυπουργός είπε ότι απάντησε ήδη για τη φιλοσοφία της πολιτικής της κυβέρνησης. Επεσήμανε ότι και επί ΣΥΡΙΖΑ δεν έμπαιναν όλα τα παιδιά στο Πανεπιστήμιο και τόνισε ότι η Ελάχιστη Βάση Εισαγωγής δεν πρόκειται να αλλάξει. Είναι μέτρο το οποίο ήρθε για να μείνει. Πρόσθεσε πως η Ελάχιστη Βάση Εισαγωγής καθορίζεται από τα Πανεπιστήμια και νομίζω ότι τα ίδια τα πανεπιστήμια αναγνώρισαν ότι σε κάποιες περιπτώσεις έκαναν εσφαλμένες επιλογές. Παραδέχεται ότι... μαθαίνει από τα λάθη του Ερωτηθείς για το ποιο είναι το μεγαλύτερό του λάθος στη θητεία του, ο πρωθυπουργός, απάντησε με μισόλογα, υποστηρίζοντας ότι κανένας δεν είναι αλάθητος, αλλά το ζήτημα είναι να μαθαίνει από τα λάθη του. «Νομίζω ότι δεν έχω διστάσει όταν θεωρώ ότι τα πράγματα δεν έχουν γίνει καλά, να τα αναγνωρίσω. Είχα πει για την πανδημία ότι κάναμε λάθος που δεν κλείσαμε τη Θεσσαλονίκη πριν. Το ίδιο με τις πυρκαγιές. Ουδείς αλάθητος. Το θέμα είναι να μαθαίνουμε από τα λάθη μας. Αυτό που ζητώ από τους συνεργάτες μου είναι αυτό που ζητώ από τον εαυτό μου. Να βάζουμε τον πήχη ψηλά και να γινόμαστε καλύτεροι. Είναι στάση ζωής. Και άλλα λάθη θα γίνουν. Το ζητούμενο είναι να τα αναγνωρίσουμε, να μην παγιδευτούμε στην αλαζονεία της εξουσίας και αν κάποιες πολιτικές δεν είναι εναρμονισμένες με αυτό που θέλουμε να πετύχουμε, να τις εντοπίζουμε. Υπάρχει κόστος και όταν κάνεις το σωστό στο οποίο πρέπει να επιμείνεις. Υπάρχει κόστος και όταν κάνεις λάθος και αυτό πρέπει να το διορθώσεις». Ανεμογεννήτριες και... αντιεμβολιαστές Σε άλλο σημείο της συνέντευξής του ο Κυριάκος Μητσοτάκης επιχείρησε εκ νέου να συνδέσει το κίνημα ενάντια στις ανεμογεννήτριες με τους αντιεμβολιαστές, επιβεβαιώνοντας ότι η σύνδεση αυτή αποτελεί γραμμή της κυβέρνησης.  Ο πρωθυπουργός ισχυρίστηκε ότι ορισμένα από τα επιχειρήματα όσων εναντιώνονται στις ανεμογεννήτριες «μου θυμίζουν αυτά που ακούω από τους αντιεμβολιαστές» και ζήτησε… σοβαρότητα. Επιθέσεις κατευθυνόμενες από τον Τσίπρα Αίσθηση, πάντως, προκάλεσε η αναφορά του στον Αλέξη Τσίπρα και την αξιωματική αντιπολίτευση, καθώς κατηγόρησε, εμμέσως πλην σαφώς, τον προκάτοχό του ότι βρίσκεται πίσω από επιθέσεις κατά του ιδίου, της συζύγου του και των παιδιών του στον «οχετό του διαδικτύου». «Όσο συνεχίζει να χρησιμοποιεί αυτή τη γλώσσα δε νομίζω ότι μπορεί να συνομιλήσει όχι μόνο με μένα, αλλά με κανέναν. Με τον ΣΥΡΙΖΑ μας χωρίζει πολιτικό και αξιακό χάσμα» υποστήριξε. Πενταετής επέκταση της αμυντικής συνεργασίας με τις ΗΠΑ Ο Κυριάκος Μητσοτάκης επιβεβαιώσε ότι η χώρα στοχεύει προς πενταετή επέκταση της αμυντικής συνεργασίας με τις ΗΠΑ, η οποία μέχρι τώρα ανανεωνόταν σε ετήσια βάση, υποστηρίζοντας ότι «αυτές οι συμφωνίες μπορούν να λειτουργήσουν και προς όφελος των δύο κρατών».  «Δεν είναι τζόγος» το νέο ασφαλιστικό «Προφανώς και δεν είναι τζόγος αφού υπάρχει εγγύηση του κράτους ότι δεν θα χάσει κανείς το κεφάλαιο που έχει καταβάλει στο δικό του κουμπαρά. Αυτά τα συστήματα δίνουν κατά κανόνα υψηλότερες αποδόσεις και χρησιμοποιούνται παντού στον κόσμο. Δεν συζητάμε για ιδιωτικοποίηση της ασφάλισης. Θα παρέχει πόρους στην οικονομία και τελικά καλύτερες συντάξεις», δήλωσε ο πρωθυπουργός σχετικά με το νέο ασφαλιστικό. Επίσης για τις εκκρεμείς συντάξεις ανέφερε τα εξής: «Ο υπουργός Εργασίας από τότε ανέλαβε είχε ως πρώτη προτεραιότητα την επιτάχυνση απονομής συντάξεων. Έχουμε διπλασιάσει το ρυθμό. Αυτό το ζήτημα εντός των επόμενων μηνών θα έχει προχωρήσει δραστικά». Για υποσχέσεις και τα δάνεια της Ν.Δ.  Σχετικά με την εκτροπή χρεών της Νέας Δημοκρατία και την αποπληρωμή τους ο κ. Μητσοτάκης επανέλαβε πως αποκλειστικός λόγος είναι οι «ετήσιοι τόκοι, που έρχονται από το παρελθόν». Τέλος, σε ερώτηση για την κατάργηση της ειδικής εισφοράς αλληλεγγύης και του τέλος επιτηδεύματος μέχρι το τέλος θητείας της κυβέρνησης, όπως είχε δεσμευτεί η Ν.Δ. στο προεκλογικό της πρόγραμμα, ο πρωθυπουργός συνέστησε υπομονή εκτιμώντας ότι η οικονομία θα μας εκπλήξει ευχάριστα το 2022 και τονίζοντας πως η κυβέρνηση υλοποιεί τις αποφάσεις της βήμα βήμα, ανάλογα με τις δυνατότητες και την πορεία της οικονομίας, χωρίς να διακινδυνεύει τη δημοσιονομική σταθερότητα. «Πλουσιότερη Ελλάδα, σημαίνει και πλουσιότεροι Έλληνες» κατέληξε. "
efsyn.gr,https://www.efsyn.gr/kosmos/eyropi/309636_efodoi-se-spitia-antiemboliaston-stin-italia,ΕΥΡΩΠΗ,Έφοδοι σε σπίτια αντιεμβολιαστών στην Ιταλία,2021-09-09 22:58, efsyn.gr ,"φωτογραφία αρχείου Εφόδους σε σπίτια αντιεμβολιαστών πραγματοποίησε το πρωί της Πέμπτης η ιταλική αστυνομία στις πόλεις Μιλάνο, Ρώμη, Βενετία, Πάδοβα, Μπέργκαμο και Ρέτζιο Εμίλια. Η Αντιτρομοκρατική έβαλε στο στόχαστρο άτομα που θεωρούνται ύποπτα για τον σχεδιασμό αυτοσχέδιων εκρηκτικών μηχανισμών τους οποίους θα χρησιμοποιούσαν σε βίαιες εκδηλώσεις. Παράλληλα, κατασχέθηκαν προσωπικά αντικείμενα, κυρίως κινητά τηλέφωνα και ηλεκτρονικοί υπολογιστές. Σύμφωνα με τα μέχρι τώρα στοιχεία, οι αμφισβητίες του εμβολίου προσπαθούσαν μέσω διαδικτύου να οργανώσουν βίαιες κινητοποιήσεις κατά των μέτρων που λαμβάνει η κυβέρνηση του Μάριο Ντράγκι. Σύμφωνα με τον Τύπο, μια ομάδα οκτώ ατόμων (5 γυναίκες και τρεις άνδρες) είχε εκφράσει την πρόθεση να προμηθευθεί μαχαίρια και να προχωρήσει στην κατασκευή αυτοσχέδιων εκρηκτικών μηχανισμών. Τους απαγγέλθηκε η κατηγορία υποκίνησης βίαιων πράξεων, ενώ από τις μέχρι τώρα έρευνες δεν προκύπτει να ανήκουν σε κάποιο κόμμα ή πολιτική οργάνωση. Όπως γράφει η εφημερίδα La Repubblica, τα μέλη της συγκεκριμένης ομάδας είχαν σκοπό να πάρουν μέρος σε κινητοποίηση κατά των μέτρων της κυβέρνησης για την πανδημία -και ιδίως του πράσινου πάσου εμβολιασμένου- η οποία θα πραγματοποιηθεί στην Ρώμη το Σάββατο. Οι κατηγορούμενοι επίσης φέρονται ότι υποκίνησαν άλλα μέλη της ομάδας «Οι Πολεμιστές» να προβούν σε βίαιες πράξεις κατά στόχων, μεταξύ των οποίων και ο υπουργός Υγείας, Ρομπέρτο Σπεράντσα, σύμφωνα με την αστυνομία. Ο πρωθυπουργός Μάριο Ντράγκι την περασμένη εβδομάδα εξέφρασε «αλληλεγγύη» σε όσους δέχθηκαν επίθεση από αντιεμβολιαστές, λέγοντας ότι πρόκειται για «μια ιδιαίτερα μισητή και άνανδρη βία όταν στρέφεται εναντίον όσων βρίσκονται στην πρώτη γραμμή κατά της πανδημίας».  "
efsyn.gr,https://www.efsyn.gr/stiles/apopseis/309522_i-dyskoli-askisi-toy-dimitri-koytsoympa,ΑΠΟΨΕΙΣ,Η δύσκολη άσκηση του Δημήτρη Κουτσούμπα,2021-09-09 10:37, Τάκης Κατσαρός ,"Με την πολυσχιδή (για να το πω κομψά) πολιτική δράση του Μίκη και με δεδομένες τις θέσεις του ΚΚΕ, ο Δημήτρης Κουτσούμπας είχε μια πολύ δύσκολη άσκηση να επιτελέσει. Να μην «κοντύνει» τον Μίκη και τον «φυλακίσει» στα όρια του σημερινού ΚΚΕ του 5%, και ταυτόχρονα να αντισταθεί στο  «ξεχείλωμα» του Μίκη που επιχείρησαν τα συστημικά μέσα και οι διάφορες «φυλές» του Μητσοτακισμού. Αλλά και στην οικειοποίησή του εκλιπόντος ακόμη και από την Ακροδεξιά, τον Βελόπουλο  ή τους ...αντιεμβολιαστές. Και μάλιστα με αφορμές -για να είμαστε δίκαιοι και ιστορικά ακριβείς- που είχε δώσει ο ίδιος ο Θεοδωράκης.   Με την ομιλία του, αυτό ακριβώς κατάφερε ο Δημήτρης Κουτσούμπας, αποκαθιστώντας τη διαχρονική σχέση του Μίκη με τη ζώσα μνήμη των αγώνων του λαού και με την Αριστερά. Διάνθισε την ομιλία του με πάγιες θέσεις του ΚΚΕ (π.χ. για την... αντεπανάσταση που δήθεν οδήγησε στην κατάρρευση του σταλινισμού στην Ανατολική Ευρώπη) που πείθουν μόνο τον πολύ στενό χώρο της σημερινής του επιρροής. Πρόβλημά του και πρόβλημα του κόμματός του ως η κατ' εξοχήν έκφραση μιας νεαντερντάλειας, παλαιοδογματικής Αριστεράς.  Παρά αυτούς τους «δομικούς» περιορισμούς, ο γραμματέας του ΚΚΕ επιτέλεσε με σεβασμό, προσοχή και ιδιαίτερη φειδώ το «κομματικό» του καθήκον, συγχρονίζοντάς το με την ιστορική «εθνική» στιγμή και τις απαιτήσεις ενός ρόλου που τον υπερέβαινε. Το έπραξε με τον καλύτερο δυνατό τρόπο απέναντι στον μεγάλο νεκρό και σε μια τέτοια αναλογία που δεν ανέτρεπε τη «σκαλωσιά» της ομιλίας του, που έτεινε σταθερά να αναμετρηθεί και να ψηλαφίσει τη μεγαλοσύνη του Θεοδωράκη και του έργου του. Γι' αυτό του αξίζουν πολλά και ανυπόκριτα μπράβο! Αν αληθεύει μάλιστα η αποφασιστική και αφοπλιστική απάντηση που έδωσε στην απρέπεια του πρωθυπουργού προς τον ίδιο, όταν επιχείρησε να τον καταστήσει υπεύθυνο για την αυθόρμητη μυριόστομη αποδοκιμασία του από το πλήθος, τότε στα πολλά μπράβο προς τον κ. Κουτσούμπα, προστίθεται ακόμη ένα."
efsyn.gr,https://www.efsyn.gr/stiles/yposimeioseis/309424_o-politismos-os-pedio-antistasis,ΥΠΟΣΗΜΕΙΩΣΕΙΣ,Ο πολιτισμός ως πεδίο αντίστασης,2021-09-08 16:00, Γιώργος Σταματόπουλος ,"Mια συστράτευση των ανθρώπων του πολιτισμού θα βοηθούσε ας πούμε σε έναν ξεσηκωμό της κοινωνίας εναντίον όλων εκείνων που την κρατούν σε αμηχανία αλλά και ένδεια. Ποιοι είναι «όλοι εκείνοι»; Η κυβέρνηση πρωτίστως, η Εκκλησία στη συνέχεια, η ελληνική τηλεόραση κατά κρίσιμο λόγο, ο σερνάμενος και αναξιόπιστος συνδικαλισμός, το διαδίκτυο [αυτό, είπαμε, κι αν είναι], η απαξίωση της ελληνικής περιφέρειας. Αυτή η κίνηση δεν είναι εύκολη οπωσδήποτε, ειδικά με αυτήν την κυρία που κατέχει το αξίωμα της υπουργού Πολιτισμού. Πάντως φαίνεται να έχει ανάγκη η κοινωνία να δεχτεί ένα πολιτισμικό σοκ, μπας και ξυπνήσουν μέσα της οι βουβές δυνάμεις, που χρόνια τώρα υπνώττουν. Από πουθενά αλλού δεν φαίνεται να αναφύεται κάποια ωστική για την κοινωνία δύναμη, ώστε να μετατραπεί ο φόβος σε ελπίδα. Πώς αναζωογονείται ένα έθνος, μια μικρή χώρα; Με τις βαθιές, εσωτερικές της δυνάμεις περισσότερο και όχι με αλλοδαπά κονδύλια, αρκεί αυτές οι δυνάμεις να ανέλθουν στην επιφάνεια. Πώς όμως να εμφανιστεί ο πολιτισμός σε μια χώρα όταν ο παγκόσμιος πολιτισμός έχει πτωτική πορεία και έχει υποκατασταθεί από υλόφρονες [και αλλόφρονες] επιχειρηματίες του πολιτισμού; Πώς να απορροφήσει κανείς από τον δημόσιο χώρο αξίες και πώς να αποκτήσει αυτοπεποίθηση όταν αυτός ο χώρος κατακλύζεται από έναν σωρό σκουπίδια; Οταν σε αυτόν τον χώρο δεσπόζει το χάσμα μεταξύ πλουσίων και φτωχών; Πώς θα γεφυρωθεί αυτό το χάσμα; Κομμάτι δύσκολο, είναι αλήθεια. Στα τηλεοπτικά κανάλια επικρατεί η χυδαιότητα, οι σφιχτές παρέες μετρίων και ατάλαντων, που κοκορεύονται κι από πάνω για την «επιτυχία» τους. Σε αυτά τα κανάλια οφείλεται εν πολλοίς ο εξευτελισμός του πολιτισμού και ο αναπόφευκτος εκφυλισμός της λαϊκής αντίστασης. Σε ανάλογες περιστάσεις στην αρχαία Ελλάδα οι ποιητές ήσαν εκείνοι που αναλάμβαναν να υψώσουν το πεσμένο ηθικό της πόλης τους (Τυρταίος, Καλλίνος π.χ.). Ο μεταρρυθμιστής Σόλων σαν ποιητής ξεσήκωσε τους Αθηναίους και όχι ως πολιτικός που ήταν. Πέτυχε στη συνέχεια ως πολιτικός επειδή αποδείχτηκε δεινός ποιητής [με αυστηρό πολιτικό λόγο βεβαίως]. Θα πει κανείς περασμένα, παλιωμένα πράγματα. Αλλά κάτι ανάλογο δεν έκανε τις προηγούμενες δεκαετίες ο Μίκης Θεοδωράκης –και μαζί του και πολλοί άλλοι σπουδαίοι συνθέτες; Νά που δεν έχουν αλλάξει και πολύ οι συνθήκες, αρκεί να τις δει κανείς και να μπει μέσα τους ώστε να γεννηθεί ένα έργο, μια αντίδραση, μια αντίσταση. Βέβαια χρειάζεται να «ξυπνήσει» η κοινωνία, ο λαός. Ο θάνατος του Μίκη ήρθε να μας θυμίσει ότι ανάγκη πάσα να υπάρξει μια πολιτιστική αναγέννηση, μπας και κουνηθούν οι κοιμισμένες πολιτικές και οικονομικές δυνάμεις, που τώρα σύρονται από επαγγελματίες απολίτιστους. Δεν λέει κανείς να γραφούν εμβατήρια ή έργα σαν των τραγικών ή του Αριστοφάνη· πάθος και αγωνιστικότητα χρειάζονται και αλληλεγγύη – το έργο θα έλθει μόνο του. Κάπως έτσι μπορεί να τιθασευτεί η παρατεταμένη λαϊκή οργή και να μετουσιωθεί σε λόγο και πράξεις, αλλιώς θα εξακολουθεί να τυραννιέται η ελληνική κοινωνία από θρησκόληπτους, ακροδεξιούς, αντιεμβολιαστές και το κακό συναπάντημα."
efsyn.gr,https://www.efsyn.gr/politiki/kybernisi/309426_eikonikoi-emboliasmoi-eleghoi-poines-kai-politiki-kontra,ΚΥΒΕΡΝΗΣΗ,"Εικονικοί εμβολιασμοί: Έλεγχοι, ποινές και πολιτική κόντρα",2021-09-08 14:25, efsyn.gr ,"Προσπάθεια από κυβέρνηση και Νέα Δημοκρατία να αποκομίσουν μικροκομματικά οφέλη με φόντο τις αποκαλύψεις για εικονικούς εμβολιασμούς και πλαστά πιστοποιητικά νόσησης σε αρκετά σημεία της χώρας. Στη σκιά των εξελίξεων αυτών κι ενώ διατυπώνονται σοβαρά ερωτήματα για τα ηλεκτρονικά συστήματα ελέγχου, αλλά και τα ενδεχόμενα κενά στην οργάνωση της εμβολιαστικής εκστρατείας, η Νέα Δημοκρατία εξέδωσε ανακοίνωση κατά του ΣΥΡΙΖΑ, κατηγορώντας την αξιωματική αντιπολίτευση ότι δεν ψήφισε τη χθεσινή τροπολογία. Ανάμεσα σε άλλα η Πειραιώς αναφέρει: Ο ΣΥΡΙΖΑ καταψήφισε τις αυστηρές κυρώσεις σε όσους βεβαιώνουν, ψευδώς, εμβολιασμούς», αναφέρει σε ανακοίνωσή του το Γραφείο Τύπου της ΝΔ επικρίνοντας τη στάση της αξιωματικής αντιπολίτευσης. Αφού όλο αυτό το διάστημα κλείνει το μάτι στους αντιεμβολιαστές, τώρα αρνείται και τις κυρώσεις σε επίορκους δημόσιους υπαλλήλους που με εγκληματική ανευθυνότητα εκδίδουν πλαστά πιστοποιητικά. Ο λαϊκισμός χέρι-χέρι με την ανευθυνότητα. Λίγη ώρα αργότερα και ο κυβερνητικός εκπρόσωπος εκτόξευσε αιχμές για τον ΣΥΡΙΖΑ, αλλά και το Κίνημα Αλλαγής κάνοντας λόγο για «πράξεις ακραίας πολιτικής υποκρισίας».  «Χθες, ΣΥΡΙΖΑ και ΚΙΝΑΛ δεν ψήφισαν την επιβολή κυρώσεων σε όσους εμπλέκονται στην έκδοση πλαστών πιστοποιητικών εμβολιασμού και νόσησης», αναφέρει σε δήλωσή του ο Γιάννης Οικονόμου και τονίζει: «Πρόκειται για μία πράξη ακραίας πολιτικής υποκρισίας και καταστροφικού καιροσκοπισμού. ΣΥΡΙΖΑ και ΚΙΝΑΛ αναζητούν ψήφους ακόμα και στην ακραία παραβατικότητα, αδιαφορώντας για τη ζημιά που γίνεται στην προσπάθεια επιστροφής της ζωής όλων μας στην πληρότητα της. Η άρνηση επιβολής κυρώσεων αποτελεί ηθική και πολιτική κάλυψη της παρανομίας, η οποία στρέφεται πρωτίστως εναντίον της κοινωνίας», καταλήγει η δήλωση του κ. Οικονόμου. Στην αντεπίθεση πέρασε ο Τομεάρχης Υγείας του ΣΥΡΙΖΑ-Προοδευτική Συμμαχία, Ανδρέας Ξανθός, κατηγορώντας τη Νέα Δημοκρατία για διαστρέβλωση των θέσεων του ΣΥΡΙΖΑ, σημειώνοντας ότι «ο ΣΥΡΙΖΑ καταψήφισε συνολικά μια τροπολογία 6 άρθρων που επεκτείνει (με ΚΥΑ και χωρίς τη σύμφωνη γνώμη των ειδικών) τη γενικευμένη και τιμωρητική υποχρεωτικότητα των εμβολιασμών». Όπως σημειώνει, «είναι πολιτική αθλιότητα να ισχυρίζεται η Ν.Δ. ότι αυτή η στάση στην ψηφοφορία στη Βουλή, που ξεκάθαρα συνοδεύεται με στήριξη του καθολικού εμβολιασμού ως πράξη ευθύνης και αλληλεγγύης, συνεπάγεται άρνηση των αναγκαίων κυρώσεων σε επίορκους δημόσιους υπαλλήλους που εκδίδουν πλαστά πιστοποιητικά εμβολιασμού, υπονομεύοντας τη Δημόσια Υγεία και πλήττοντας την εμπιστοσύνη των πολιτών στο εμβολιαστικό εγχείρημα».   «Η διαστρέβλωση των θέσεων και η στοχοποποίηση των πολιτικών αντιπάλων είναι η τελευταία καταφυγή των αποτυχημένων και όσων έχουν τεράστιες ευθύνες για την υγειονομική τραγωδία που βιώνει η χώρα, ακόμα και για τα κενά ασφαλείας στη διαδικασία του  εμβολιασμού» προσθέτει και καταλήγει: «Ένα-ένα τα επικοινωνιακά κόλπα  της κυβέρνησης εξαντλούνται και η ""γύμνια"" στη διαχείριση και στην έλλειψη προετοιμασίας του ΕΣΥ απέναντι στο 4ο επιδημικό κύμα, δεν κρύβεται».  Μιλώντας το πρωί στην ΕΡΤ1, ο διοικητής της Εθνικής Αρχής Διαφάνειας, Άγγελος Μπίνης, αποκάλυψε ότι στο στόχαστρο της αρχής έχουν μπει δέκα εμβολιαστικά κέντρα για τυχόν έκδοση πλαστών πιστοποιητικών εμβολιασμού. Όπως ανέφερε, πέραν των τριών συγκεκριμένων περιπτώσεων που έχουν δει το φως της δημοσιότητας (Κέντρο Υγείας Παλαμά, «Γ. Γεννηματάς» Θεσσαλονίκης κ.α.), σε εξέλιξη βρίσκονται και έλεγχοι σε 10 κέντρα εμβολιασμού, όπου χωρίς να υπάρχει βεβαιότητα παράβασης, υπάρχουν «αρχικές ενδείξεις που υποκρύπτουν ένα σχήμα απάτης». Η ΕΑΔ επεμβαίνει προληπτικά προκειμένου να αποτραπούν παρόμοια φαινόμενα, προχωρώντας σε διασταυρώσεις στοιχείων, όπως π.χ. σε ποια εμβολιαστικά κέντρα υπάρχουν καταχωρήσεις πολύ αργά το βράδυ ή εμφανίζουν μεγάλη αυξομείωση στον αριθμό των εμβολιασμών, σημείωσε ο κ. Μπίνης. Για την περίπτωση του Κέντρου Υγείας Παλαμά, είπε ότι είναι σε εξέλιξη η έρευνα για το ποια είναι τα 33 άτομα που έλαβαν πλαστά πιστοποιητικά εμβολιασμού και προειδοποίησε τους δημόσιους λειτουργούς αλλά και τους ιδιώτες που εμπλέκονται σε τέτοια σχήματα «να είναι ιδιαίτερα προσεκτικοί γιατί οι κυρώσεις είναι πολύ βαριές και η ηθική απαξία της πράξης είναι τέτοια που θα υπάρξουν οριστικές παύσεις και οικονομικές κυρώσεις». Από την πλευρά του ο νέος υπουργός Προστασίας του Πολίτη ζήτησε ταχύτατη διερεύνηση από την Υπηρεσία Εσωτερικών Υποθέσεων των Σωμάτων Ασφαλείας για τα περιστατικά. Σημειώνεται ότι την διερεύνηση ανέλαβε η Υπηρεσία Εσωτερικών Υποθέσεων, η οποία σχηματίζει δικογραφία, προκειμένου να πέσει άπλετο φως και να αποδοθούν οι ευθύνες στους εμπλεκομένους. Στο πλαίσιο αυτής της έρευνας ο κ. Θεοδωρικάκος πραγματοποίησε συνάντηση εργασίας με τον επικεφαλής της Υπηρεσίας Εσωτερικών Υποθέσεων Σωμάτων Ασφαλείας, Υποστράτηγο Ηλία Κοσσυβάκη. Μετά την ολοκλήρωση της έρευνας θα υπάρξει ενημέρωση κοινής λήψεως από το Αρχηγείο της ΕΛ.ΑΣ. Μέσα σε αυτή την κατάσταση οι αρμόδιες υπηρεσίες αναμένεται να προβούν σε εκτεταμένους ελέγχους σε εμβολιαστικά κέντρα, με συγκεκριμένες περιοχές της Β. Ελλάδας να βρίσκονται στο μικροσκόπιο, ενώ, χθες, στη Βουλή πέρασε τροπολογία η οποία προβλέπει αυστηρά πρόστιμα σε όσους υγειονομικούς χρησιμοποιήσουν πλαστά πιστοποιητικά εμβολιασμού. Ενδεικτικές οι κυβερνητικές διαθέσεις και σε σημερινό tweet του υπουργού Υγείας, Θάνου Πλεύρη, ο οποίος απειλεί με νομικές διαδικασίες και απομάκρυνση από την εργασία. Τα «μαϊμού» πιστοποιητικά εμβολιασμού συνιστούν απειλή για τη δημόσια υγεία. Έδωσα εντολή στους διοικητές των ΥΠΕ για συνεχείς ελέγχους και όπου εντοπίσουν περιστατικά η διαδρομή είναι εισαγγελέας, πειθαρχικό και διαθεσιμότητα. Αναμφίβολα στην κορυφή των τελευταίων εξελίξεων βρίσκεται το υπό διερεύνηση σκάνδαλο στο κέντρο υγείας Παλαμά Καρδίτσας, όπου καταγράφηκαν εικονικοί εμβολιασμοί 33 ατόμων, ανάμεσά τους και υγειονομικοί. Σύμφωνα με πληροφορίες στο «μικροσκόπιο» μπαίνουν τέσσερις υγειονομικοί που εργάζονται στο νοσοκομείο «Γεννηματά» στη Θεσσαλονίκη αλλά και τρεις υγειονομικοί από Κέντρο Υγείας της Περιφερειακής Ενότητας Κοζάνης. Κατά τις ίδιες πληροφορίες έχει ήδη διαταχθεί ΕΔΕ για τους υγειονομικούς στη Θεσσαλονίκη, που φέρονται να έχουν χρησιμοποιήσει πλαστά πιστοποιητικά. Το ένα άτομο φέρεται να είναι πολύ στενό συγγενικό πρόσωπο της διοικητικής υπαλλήλου που πρωταγωνίστησε στην υπόθεση του Παλαμά Καρδίτσας, ενώ και οι άλλοι φέρονται να συνδέονται συγγενικά ή φιλικά μαζί της. Σήμερα, όπως αναφέρει η εφημερίδα «Πελοπόννησος», έγινε γνωστή και καταγγελία κατά γιατρού στο νοσοκομείο Μεσολογγίου, ο οποίος φέρεται να πήρε δείγμα από ασθενή προκειμένου να το δώσει σε συνάδελφό του για να φανεί ότι είναι θετικός στον κορονοϊό και με τον τρόπο αυτό να μην κάνει το εμβόλιο, αλλά και να γλιτώσει την αναστολή. Όσον αφορά στην Κοζάνη, σύμφωνα με ανταπόκριση της ΕΡΤ από την Κοζάνη, το ένα αφορά μια νοσηλεύτρια, της οποίας το πιστοποιητικό έχει εκδοθεί από τον Παλαμά Καρδίτσας, ενώ τα άλλα δύο, ενός γιατρού και μιας νοσηλεύτριας που δόθηκαν από Κέντρο Υγείας της Περιφερειακής Ενότητας Κοζάνης. Το ενδεχόμενο εμπλοκής και νοσηλεύτριας του Μαμάτσειου Νοσοκομείου Κοζάνης στα άτομα που φέρονται να έχουν λάβει πλαστά πιστοποιητικά εμβολιασμού από το “κύκλωμα” που δρούσε στον Παλαμά Καρδίτσας εξετάζει, πλέον, σοβαρά η διοίκηση του ιδρύματος, σε στενή συνεργασία με την 3η ΥΠΕ. Σύμφωνα με τις πληροφορίες του Kozanimedia πρόκειται για νοσηλεύτρια από την Κοζάνη, ηλικίας 45-50 ετών, η οποία αρχικά δεν επιθυμούσε να κάνει το εμβόλιο κατά του κορωνοϊού και στη συνέχεια προσκόμισε πιστοποιητικό εμβολιασμού από το…Κέντρο Υγείας στον Παλαμά Καρδίτσας, υποστηρίζοντας ότι μετέβη εκεί επειδή είχε αρκετούς γνωστούς. Ο διοικητής του Μαμάτσειου Στέργιος Γκανάτσιος ανέφερε στο kozanimedia πως «ούτως ή άλλως όλα τα πιστοποιητικά εμβολιασμού όλων των εργαζόμενων υπόκεινται σε εξονυχιστικό έλεγχο» ,ενώ ο εκπρόσωπος του Σωματείου Εργαζομένων Δημήτρης Ντέντης, ερωτηθείς επίσης από το Kozanimedia, ανέφερε πως υπάρχει θέμα προς έρευνα και μόνο. Άλλο ένα περιστατικό που χρήζει διερεύνησης ήρθε στο φως της δημοσιότητας από τη Σαντορίνη. Για το νοσοκομείο του νησιού υπάρχει επώνυμη αναφορά για βεβαιώσεις αρνητικών τεστ κορονοϊού. Στο μεταξύ, ολοκληρώθηκε με διαδικασίες εξπρές η ΕΔΕ της 5ης ΥΠΕ για τους εικονικούς εμβολιασμούς στο Κέντρο Υγείας του Παλαμά. Το πόρισμα, αναφέρει ότι 33 άτομα έλαβαν πλαστό πιστοποιητικό εμβολιασμού.  Η διοικητική υπάλληλος που φέρεται να ομολόγησε τη δράση της και να έχει αναλάβει εξολοκλήρου την ευθύνη, θα παραπεμφθεί στο Πειθαρχικό με το ερώτημα της απόλυσης ή της αργίας. Το πόρισμα θα κατατεθεί στην εισαγγελία Καρδίτσας, η οποία και θα διερευνήσει τις ποινικές διαστάσεις της υπόθεσης και θα ασκήσει διώξεις. Μέσα σε αυτό το κλίμα, ανακοίνωση για την υπόθεση εξέδωσε και ο Ιατρικός Σύλλογος Αθηνών, που αναφέρει ότι δεν έχει καμία καταγγελία για ψευδή πιστοποιητικά νόσησης και εμβολιασμού. Όπως τονίζει, σε περίπτωση που διαπιστωθούν τέτοιες απαράδεκτες αξιόποινες πράξεις, θα εξαντλήσει την αυστηρότητά του.  «Ο ιατρικός κόσμος έχει αποδείξει το υψηλό αίσθημα ευθύνης που διαθέτει, και βρίσκεται με αυταπάρνηση στην πρώτη γραμμή της μάχης ενάντια στην πανδημία», σημειώνει στην ανακοίνωσή του."
efsyn.gr,https://www.efsyn.gr/politiki/antipoliteysi/309400_xanthos-ena-ena-ta-epikoinoniaka-kolpa-tis-kybernisis-exantloyntai,ΑΝΤΙΠΟΛΙΤΕΥΣΗ,Α. Ξανθός: «Ένα-ένα τα επικοινωνιακά κόλπα της κυβέρνησης εξαντλούνται»,2021-09-08 12:44, efsyn.gr ,"Ανδρέας Ξανθός Επίθεση στην κυβέρνηση από τον τομεάρχη Υγείας του ΣΥΡΙΖΑ-Προοδευτική Συμμαχία, Ανδρέα Ξανθό, μετά τους ισχυρισμούς της Νέας Δημοκρατίας ότι το κόμμα της αξιωματικής αντιπολίτευσης καταψήφισε τις κυρώσεις έναντι δημοσίων υπαλλήλων που εκδίδουν πλαστά πιστοποιητικά. Ο Ανδρέας Ξανθός κατηγορεί τη Νέα Δημοκρατία για διαστρέβλωση των θέσεων του ΣΥΡΙΖΑ, σημειώνοντας ότι «ο ΣΥΡΙΖΑ καταψήφισε συνολικά μια τροπολογία 6 άρθρων που επεκτείνει (με ΚΥΑ και χωρίς τη σύμφωνη γνώμη των ειδικών) τη γενικευμένη και τιμωρητική υποχρεωτικότητα των εμβολιασμών». Όπως σημειώνει, «είναι πολιτική αθλιότητα να ισχυρίζεται η Ν.Δ. ότι αυτή η στάση στην ψηφοφορία στη Βουλή, που ξεκάθαρα συνοδεύεται με στήριξη του καθολικού εμβολιασμού ως πράξη ευθύνης και αλληλεγγύης, συνεπάγεται άρνηση των αναγκαίων κυρώσεων σε επίορκους δημόσιους υπαλλήλους που εκδίδουν πλαστά πιστοποιητικά εμβολιασμού, υπονομεύοντας τη Δημόσια Υγεία και πλήττοντας την εμπιστοσύνη των πολιτών στο εμβολιαστικό εγχείρημα».   «Η διαστρέβλωση των θέσεων και η στοχοποποίηση των πολιτικών αντιπάλων είναι η τελευταία καταφυγή των αποτυχημένων και όσων έχουν τεράστιες ευθύνες για την υγειονομική τραγωδία που βιώνει η χώρα, ακόμα και για τα κενά ασφαλείας στη διαδικασία του  εμβολιασμού» προσθέτει και καταλήγει: «Ένα-ένα τα επικοινωνιακά κόλπα  της κυβέρνησης εξαντλούνται και η ""γύμνια"" στη διαχείριση και στην έλλειψη προετοιμασίας του ΕΣΥ απέναντι στο 4ο επιδημικό κύμα, δεν κρύβεται».  Νωρίτερα, από το Γραφείο Τύπου της Νέας Δημοκρατίας εκδόθηκε ανακοίνωση στην οποία αναφέρονταν τα εξής: «Ο ΣΥΡΙΖΑ καταψήφισε τις αυστηρές κυρώσεις σε όσους βεβαιώνουν, ψευδώς, εμβολιασμούς. Αφού όλο αυτό το διάστημα κλείνει το μάτι στους αντιεμβολιαστές, τώρα αρνείται και τις κυρώσεις σε επίορκους δημόσιους υπαλλήλους που με εγκληματική ανευθυνότητα εκδίδουν πλαστά πιστοποιητικά. Ο λαϊκισμός χέρι-χέρι με την ανευθυνότητα»."
efsyn.gr,https://www.efsyn.gr/ellada/ygeia/309373_safari-kai-sklires-poines-gia-eikonikoys-emboliasmoys-kai-plasta-pistopoiitika,ΥΓΕΙΑ,«Σαφάρι» και σκληρές ποινές για εικονικούς εμβολιασμούς και πλαστά πιστοποιητικά,2021-09-08 11:18, efsyn.gr ,"Ανησυχία επικρατεί στην κυβέρνηση μετά τις πολλαπλές αποκαλύψεις για περιπτώσεις εικονικών εμβολιασμών και τη διάθεση πλαστών πιστοποιητικών, κάτι που δυσχεραίνει τις προσπάθειες αναχαίτισης της πανδημίας, αλλά προκαλεί και ερωτήματα για την οργάνωση της εμβολιαστικής εκστρατείες και ενδεχόμενα κενά στο σύστημα. Μέσα σε αυτή την κατάσταση οι αρμόδιες υπηρεσίες αναμένεται να προβούν σε εκτεταμένους ελέγχους σε εμβολιαστικά κέντρα, με συγκεκριμένες περιοχές της Β. Ελλάδας να βρίσκονται στο μικροσκόπιο, ενώ, χθες, στη Βουλή πέρασε τροπολογία η οποία προβλέπει αυστηρά πρόστιμα σε όσους υγειονομικούς χρησιμοποιήσουν πλαστά πιστοποιητικά εμβολιασμού. Ενδεικτικές οι κυβερνητικές διαθέσεις και σε σημερινό tweet του υπουργού Υγείας, Θάνου Πλεύρη, ο οποίος απειλεί με νομικές διαδικασίες και απομάκρυνση από την εργασία. Τα «μαϊμού» πιστοποιητικά εμβολιασμού συνιστούν απειλή για τη δημόσια υγεία. Έδωσα εντολή στους διοικητές των ΥΠΕ για συνεχείς ελέγχους και όπου εντοπίσουν περιστατικά η διαδρομή είναι εισαγγελέας, πειθαρχικό και διαθεσιμότητα. Μιλώντας το πρωί στην ΕΡΤ1, ο διοικητής της Εθνικής Αρχής Διαφάνειας, Άγγελος Μπίνης, αποκάλυψε ότι στο στόχαστρο της αρχής έχουν μπει δέκα εμβολιαστικά κέντρα για τυχόν έκδοση πλαστών πιστοποιητικών εμβολιασμού. Όπως ανέφερε, πέραν των τριών συγκεκριμένων περιπτώσεων που έχουν δει το φως της δημοσιότητας (Κέντρο Υγείας Παλαμά, «Γ. Γεννηματάς» Θεσσαλονίκης κ.α.), σε εξέλιξη βρίσκονται και έλεγχοι σε 10 κέντρα εμβολιασμού, όπου χωρίς να υπάρχει βεβαιότητα παράβασης, υπάρχουν «αρχικές ενδείξεις που υποκρύπτουν ένα σχήμα απάτης». Η ΕΑΔ επεμβαίνει προληπτικά προκειμένου να αποτραπούν παρόμοια φαινόμενα, προχωρώντας σε διασταυρώσεις στοιχείων, όπως π.χ. σε ποια εμβολιαστικά κέντρα υπάρχουν καταχωρήσεις πολύ αργά το βράδυ ή εμφανίζουν μεγάλη αυξομείωση στον αριθμό των εμβολιασμών, σημείωσε ο κ. Μπίνης. Για την περίπτωση του Κέντρου Υγείας Παλαμά, είπε ότι είναι σε εξέλιξη η έρευνα για το ποια είναι τα 33 άτομα που έλαβαν πλαστά πιστοποιητικά εμβολιασμού και προειδοποίησε τους δημόσιους λειτουργούς αλλά και τους ιδιώτες που εμπλέκονται σε τέτοια σχήματα «να είναι ιδιαίτερα προσεκτικοί γιατί οι κυρώσεις είναι πολύ βαριές και η ηθική απαξία της πράξης είναι τέτοια που θα υπάρξουν οριστικές παύσεις και οικονομικές κυρώσεις». Αναμφίβολα στην κορυφή των τελευταίων εξελίξεων βρίσκεται το υπό διερεύνηση σκάνδαλο στο κέντρο υγείας Παλαμά Καρδίτσας, όπου καταγράφηκαν εικονικοί εμβολιασμοί 33 ατόμων, ανάμεσά τους και υγειονομικοί. Σύμφωνα με πληροφορίες στο «μικροσκόπιο» μπαίνουν τέσσερις υγειονομικοί που εργάζονται στο νοσοκομείο «Γεννηματά» στη Θεσσαλονίκη αλλά και τρεις υγειονομικοί από Κέντρο Υγείας της Περιφερειακής Ενότητας Κοζάνης. Κατά τις ίδιες πληροφορίες έχει ήδη διαταχθεί ΕΔΕ για τους υγειονομικούς στη Θεσσαλονίκη, που φέρονται να έχουν χρησιμοποιήσει πλαστά πιστοποιητικά. Το ένα άτομο φέρεται να είναι πολύ στενό συγγενικό πρόσωπο της διοικητικής υπαλλήλου που πρωταγωνίστησε στην υπόθεση του Παλαμά Καρδίτσας, ενώ και οι άλλοι φέρονται να συνδέονται συγγενικά ή φιλικά μαζί της. Στη σκιά των εξελίξεων αυτών κι ενώ διατυπώνονται σοβαρά ερωτήματα για τα ηλεκτρονικά συστήματα ελέγχου, αλλά και τα ενδεχόμενα κενά στην οργάνωση της εμβολιαστικής εκστρατείας, η Νέα Δημοκρατία επιχειρεί να εκμεταλλευτεί μικροπολιτικά την κατάσταση. Το κυβερνών κόμμα εξέδωσε ανακοίνωση κατά του ΣΥΡΙΖΑ, κατηγορώντας την αξιωματική αντιπολίτευση ότι δεν ψήφισε τη χθεσινή τροπολογία. Ανάμεσα σε άλλα η Πειραιώς αναφέρει: Ο ΣΥΡΙΖΑ καταψήφισε τις αυστηρές κυρώσεις σε όσους βεβαιώνουν, ψευδώς, εμβολιασμούς», αναφέρει σε ανακοίνωσή του το Γραφείο Τύπου της ΝΔ επικρίνοντας τη στάση της αξιωματικής αντιπολίτευσης. Αφού όλο αυτό το διάστημα κλείνει το μάτι στους αντιεμβολιαστές, τώρα αρνείται και τις κυρώσεις σε επίορκους δημόσιους υπαλλήλους που με εγκληματική ανευθυνότητα εκδίδουν πλαστά πιστοποιητικά. Ο λαϊκισμός χέρι-χέρι με την ανευθυνότητα. Σήμερα, όπως αναφέρει η εφημερίδα «Πελοπόννησος», έγινε γνωστή και καταγγελία κατά γιατρού στο νοσοκομείο Μεσολογγίου, ο οποίος φέρεται να πήρε δείγμα από ασθενή προκειμένου να το δώσει σε συνάδελφό του για να φανεί ότι είναι θετικός στον κορονοϊό και με τον τρόπο αυτό να μην κάνει το εμβόλιο, αλλά και να γλιτώσει την αναστολή. Όσον αφορά στην Κοζάνη, σύμφωνα με ανταπόκριση της ΕΡΤ από την Κοζάνη, το ένα αφορά μια νοσηλεύτρια, της οποίας το πιστοποιητικό έχει εκδοθεί από τον Παλαμά Καρδίτσας, ενώ τα άλλα δύο, ενός γιατρού και μιας νοσηλεύτριας που δόθηκαν από Κέντρο Υγείας της Περιφερειακής Ενότητας Κοζάνης. Το ενδεχόμενο εμπλοκής και νοσηλεύτριας του Μαμάτσειου Νοσοκομείου Κοζάνης στα άτομα που φέρονται να έχουν λάβει πλαστά πιστοποιητικά εμβολιασμού από το “κύκλωμα” που δρούσε στον Παλαμά Καρδίτσας εξετάζει, πλέον, σοβαρά η διοίκηση του ιδρύματος, σε στενή συνεργασία με την 3η ΥΠΕ. Σύμφωνα με τις πληροφορίες του Kozanimedia πρόκειται για νοσηλεύτρια από την Κοζάνη, ηλικίας 45-50 ετών, η οποία αρχικά δεν επιθυμούσε να κάνει το εμβόλιο κατά του κορωνοϊού και στη συνέχεια προσκόμισε πιστοποιητικό εμβολιασμού από το…Κέντρο Υγείας στον Παλαμά Καρδίτσας, υποστηρίζοντας ότι μετέβη εκεί επειδή είχε αρκετούς γνωστούς. Ο διοικητής του Μαμάτσειου Στέργιος Γκανάτσιος ανέφερε στο kozanimedia πως «ούτως ή άλλως όλα τα πιστοποιητικά εμβολιασμού όλων των εργαζόμενων υπόκεινται σε εξονυχιστικό έλεγχο» ,ενώ ο εκπρόσωπος του Σωματείου Εργαζομένων Δημήτρης Ντέντης, ερωτηθείς επίσης από το Kozanimedia, ανέφερε πως υπάρχει θέμα προς έρευνα και μόνο. Άλλο ένα περιστατικό που χρήζει διερεύνησης ήρθε στο φως της δημοσιότητας από τη Σαντορίνη. Για το νοσοκομείο του νησιού υπάρχει επώνυμη αναφορά για βεβαιώσεις αρνητικών τεστ κορονοϊού. Στο μεταξύ, ολοκληρώθηκε με διαδικασίες εξπρές η ΕΔΕ της 5ης ΥΠΕ για τους εικονικούς εμβολιασμούς στο Κέντρο Υγείας του Παλαμά. Το πόρισμα, αναφέρει ότι 33 άτομα έλαβαν πλαστό πιστοποιητικό εμβολιασμού.  Η διοικητική υπάλληλος που φέρεται να ομολόγησε τη δράση της και να έχει αναλάβει εξολοκλήρου την ευθύνη, θα παραπεμφθεί στο Πειθαρχικό με το ερώτημα της απόλυσης ή της αργίας. Το πόρισμα θα κατατεθεί στην εισαγγελία Καρδίτσας, η οποία και θα διερευνήσει τις ποινικές διαστάσεις της υπόθεσης και θα ασκήσει διώξεις. Μέσα σε αυτό το κλίμα, ανακοίνωση για την υπόθεση εξέδωσε και ο Ιατρικός Σύλλογος Αθηνών, που αναφέρει ότι δεν έχει καμία καταγγελία για ψευδή πιστοποιητικά νόσησης και εμβολιασμού. Όπως τονίζει, σε περίπτωση που διαπιστωθούν τέτοιες απαράδεκτες αξιόποινες πράξεις, θα εξαντλήσει την αυστηρότητά του.  «Ο ιατρικός κόσμος έχει αποδείξει το υψηλό αίσθημα ευθύνης που διαθέτει, και βρίσκεται με αυταπάρνηση στην πρώτη γραμμή της μάχης ενάντια στην πανδημία», σημειώνει στην ανακοίνωσή του.  "
efsyn.gr,https://www.efsyn.gr/politiki/paraskinia/309288_o-dimitris-oikonomoy-leei-sykofanti-ti-rallia-hristidoy,ΠΑΡΑΣΚΗΝΙΑ,Ο Δημήτρης Οικονόμου λέει «συκοφάντη» τη Ραλλία Χρηστίδου,2021-09-07 17:38, Δημήτρης Κανελλόπουλος ,"Δημήτρης Οικονόμου Αφορμή για την κόντρα του δημοσιογράφου του ΣΚΑΪ και της βουλευτίνας του ΣΥΡΙΖΑ, ένα πρωινό σχόλιο του πρώτου στον ΣΚΑΪ για τους αντιεμβολιαστές.Εγραψε η Ραλλία Χρηστίδου στο Twitter: «Ανέφερε ο Δημήτρης Οικονόμου το πρωί ότι έξω από το Υπ. Υγείας μαζί με τον Π. Πολάκη ήταν κ άλλοι βουλευτές αντιεμβολιαστές όπως η Ραλλία Χρηστίδου. Είμαι και πλήρως εμβολιασμένη απ' τον Ιούνιο και κατά των απολύσεων λόγω υποχρεωτικότητας στους εμβολιασμούς  Μόνιμη διαστρέβλωση λόγω... Πέτσα;».Και απάντησε ο Δημήτρης Οικονόμου: «Καλό θα είναι πάντως η Ραλλία Χρηστίδου να αποδείξετε τα περί λίστας Πέτσα αλλιώς είστε κανονική συκοφάντης και θα πρέπει να λογοδοτήσετε στη δικαιοσύνη. Επίσης σας ενημερώνω ότι δεν υπάρχουν απολύσεις αλλά αναστολές όπως προβλέπει ο νόμος».Να σημειώσουμε πως τα χρήματα της λίστας Πέτσα δεν πήγαν σε δημοσιογράφους αλλά σε ΜΜΕ. Με τη μερίδα του λέοντος να κατευθύνεται σε ΜΜΕ που υποστηρίζουν την κυβέρνηση. Σε ΜΜΕ με δημοσιογράφους που, ως επί το πλείστον, υποστηρίζουν την κυβέρνηση.Ατυχία πάντως για τον Δημήτρη Οικονόμου του ΣΚΑΪ να έχει το ίδιο επώνυμο με τον Κυβερνητικό Εκπρόσωπο Γιάννη Οικονόμου. Πολλοί μπερδεύονται με αυτό. "
efsyn.gr,https://www.efsyn.gr/ellada/ygeia/309284_antiemboliastes-arnoyntai-metaggisi-aimatos-apo-emboliasmenoys,ΥΓΕΙΑ,Αντιεμβολιαστές αρνούνται μετάγγιση αίματος από εμβολιασμένους,2021-09-07 17:00, efsyn.gr ,"Ξεφεύγει η κατάσταση... Μετά τα πλαστά πιστοποιητικά με εικονικούς εμβολιασμούς μια πρωτοφανής αποκάλυψη της προέδρου του Ιατρικού Συλλόγου Πάτρας σοκάρει. Αρνητές των εμβολίων φτάνουν στο σημείο να αρνούνται να δεχτούν αίμα από εμβολιασμένους σύμφωνα με την Άννα Μαστοράκου που ζητά την παρέμβαση του εισαγγελέα. «Μέχρι τώρα είχαμε την άρνηση διασωλήνωσης, από την οποία πέθαναν και άνθρωποι, τώρα έχουμε ομάδες που αρνούνται μετάγγιση», ανέφερε η κ. Μαστοράκου. «Είναι συνταρακτικό το ότι υπάρχουν ομάδες που λειτουργούν οργανωμένα και πανελλαδικά. Αυτό το έχουμε δει και στην άρνηση της διασωλήνωσης, αλλά η τελευταία μόδα είναι ότι αν κάποιος μπει χειρουργείο ή θέλει μετάγγιση και ανήκει σε κάποια από τις παραπάνω ομάδες «αντιεμβολιαστών» ζητά να μην γίνει μετάγγιση από εμβολιασμένο. Έχουν δηλαδή συγκεκριμένη απαίτηση. Αυτό φυσικά δεν έχει καμία επιστημονική βάση. Είναι άνθρωποι που δεν έχουν καμία επαφή με την επιστήμη και δέχονται ότι διαβάσουν στο διαδίκτυο. Έχω την άποψη πλέον ότι λειτουργούν συντεταγμένα» σημείωσε («Πελοπόννησος») η πρόεδρος του Ιατρικού Συλλόγου Πάτρας"
efsyn.gr,https://www.efsyn.gr/stiles/apopseis/309237_skotadismos-kai-neofileleytherismos,ΑΠΟΨΕΙΣ,Σκοταδισμός και νεοφιλελευθερισμός,2021-09-07 16:00, Κύρκος Δοξιάδης ,"Οι επιστημονικές προγνώσεις για την εξέλιξη της πανδημίας δεν είναι ιδιαίτερα αισιόδοξες. Το ζήτημα συνεπώς του εμβολιασμού του συνόλου του πληθυσμού καθίσταται κρίσιμο. Σε όσους/ες έχουν πειστεί ότι ο καθολικός εμβολιασμός είναι αναγκαία –έστω και αν όχι ικανή– συνθήκη για την αντιμετώπιση του θανατηφόρου ιού, η πείσμων αρνητική στάση των αντιεμβολιαστών φαίνεται ολοένα και πιο εξοργιστική. Εχοντας ο ίδιος σχεδόν απελπιστεί ως προς τη δυνατότητα να μεταπειστούν με ορθολογικά επιχειρήματα, αναζητώ παρηγοριά, ούτως ειπείν, ακολουθώντας την πεπατημένη της επαγγελματικής μου διαστροφής. Καταφεύγω στην απόπειρα ανάλυσης του αντιεμβολιαστικού κινήματος ως ιδεολογικού φαινομένου. Σε προηγούμενο άρθρο μου («Εφ.Συν.», 27.7.2021 – «Εμβολιασμοί, υποχρεωτικότητα και Αριστερά»), επισήμανα πως «είναι ίσως η πρώτη φορά στη σύγχρονη ιστορία που δημιουργείται ένα κυρίαρχο ιδεολόγημα που δεν εξυπηρετεί καμία σοβαρή κοινωνική ή πολιτική δύναμη». Τούτο όμως δεν σημαίνει πως οι ιδεολογικές διαστάσεις του φαινομένου είναι αμελητέες ή σκέτα παράλογες. Απλώς έχουν μια –εκ πρώτης όψεως, τουλάχιστον– αυτονομία από συγκεκριμένους κοινωνικούς και πολιτικούς παράγοντες, όπως άμεσα προσδιορίσιμα ταξικά συμφέροντα ή συνειδητές επιλογές πολιτικών κομμάτων. Η πιο κραυγαλέα ιδεολογική συνιστώσα είναι η εμφανώς σκοταδιστική. Δεν είναι όπως με την εθνικιστική αδιαλλαξία στο Μακεδονικό, που είχε καλλιεργηθεί συνειδητά και σκόπιμα από σύσσωμες τις κυρίαρχες κοινωνικές, πολιτικές και επικοινωνιακές δυνάμεις. Ο αντιεμβολιαστικός σκοταδισμός έχει βαθύτερες αιτίες, που μάλλον έχουν να κάνουν με το γεγονός ότι από τους πρώτους μήνες της πανδημίας, με τις πρωτοφανείς (για σύγχρονες αναπτυγμένες χώρες) καθημερινές φρικιαστικές εκατόμβες και με τα διαλυτικά για την κοινωνική και οικονομική ζωή περιοριστικά μέτρα, ο κόσμος έχει αρχίσει να χάνει την εμπιστοσύνη του στην επιστήμη – για πρώτη φορά ίσως τόσο πολύ από τις απαρχές της νεωτερικότητας. Και περνάμε στη δεύτερη ιδεολογική συνιστώσα του αντιεμβολιαστικού φαινομένου. Τούτη αξιώνει για τον εαυτό της μια «ορθολογικότητα» που σε ένα εντελώς επιφανειακό επίπεδο τοποθετείται επί ίσοις όροις με εκείνη των υποστηρικτών του εμβολιασμού. Προβάλλονται «δικαιωματικά» επιχειρήματα του τύπου: κάθε άτομο αποφασίζει εκείνο για το τι θα βάλει ή όχι στο σώμα του. Αλλά και «επιστημονικά», που επικεντρώνονται κυρίως στο ότι το εμβόλιο –όντως– έχει πιθανές παρενέργειες και –όντως– δεν προφυλάσσει απολύτως ούτε από τη νόσηση ούτε από τη μετάδοση. Η επικίνδυνη για τη δημόσια υγεία αφέλεια τόσο των μεν όσο των δε έχει καταδειχθεί πολλαχώς από την επιστημονική κοινότητα, αλλά φαίνεται πως τούτο δεν αρκεί για να πείσει. Πιο προβληματικό είναι το γεγονός ότι πολλά από αυτά τα «ορθολογικά» επιχειρήματα ακούγονται από την Αριστερά. Και είναι προβληματικό όχι μόνον επειδή η Αριστερά διασπάται σε ένα τόσο κρίσιμο ζήτημα, αλλά και διότι έτσι αποκρύπτεται η βαθύτατα νεοφιλελεύθερη προέλευση αυτού του είδους της επιχειρηματολογίας. Εξηγούμαι. Δεν πρόκειται απλώς για έναν ανεύθυνο ατομοκεντρισμό που λέει «θα κάνω ό,τι γουστάρω και να πάτε στον διάολο». Εχουμε να κάνουμε με κάτι πιο σύνθετο και διάχυτο στη σύγχρονη κοινωνία, που είναι η νεοφιλελεύθερη σχέση με την αλήθεια. Η αλήθεια για τον νεοφιλελευθερισμό κρίνεται από το εκάστοτε άτομο και συνίσταται στη σύνδεση των μέσων που διαθέτει με τους σκοπούς που κάθε άτομο ορίζει για τον εαυτό του. Η δομή της αλήθειας στον νεοφιλελευθερισμό είναι εκείνη της «αλήθειας» της αυτοδιαφημιζόμενης επιχείρησης ή του «ανταγωνιστικού» ατόμου. Ετσι, αν κάποιο άτομο έχει θέσει ως σκοπό του να αποφύγει τον εμβολιασμό ή να εναντιωθεί σε δαύτον για οποιονδήποτε λόγο (επειδή φοβάται, βαριέται τη διαδικασία, έχει επηρεαστεί από κάπου, πιστεύει ότι έτσι κάνει αντιπολίτευση και ούτω καθεξής), θεωρείται απολύτως θεμιτό να χειριστεί τις όποιες πληροφορίες που έχει στη διάθεσή του (αμέτρητες, στη διαδικτυακή εποχή μας) κατά πώς εκείνος βούλεται, προκειμένου να καταλήξει στην «αλήθεια» του μη εμβολιασμού. Δεν είμαι γιατρός, ούτε βιολόγος. Η άποψή μου για τον καθολικό εμβολιασμό στηρίζεται στο ότι έχω μάθει να έχω εμπιστοσύνη στην πλειονότητα της επιστημονικής κοινότητας, όπως αυτή εκπροσωπείται από τους καταξιωμένους διεθνείς και εγχώριους επιστημονικούς θεσμούς και την πλειονότητα των ειδικών επιστημόνων που έχουν δημόσιο λόγο. Οι «ορθολογικοί» αντιεμβολιαστές θα ψάξουν να βρουν τη μειοψηφούσα εκείνη άποψη, το μεμονωμένο περιστατικό ή μια έρευνα που προξενεί κάποια αμφιβολία ως προς την επικρατούσα γνώμη. Και θα την προβάλουν ως απόλυτη αλήθεια ή έστω ως κάτι που ανατρέπει πλήρως τα ισχύοντα δεδομένα. Πρόκειται όντως για τη νεοφιλελεύθερη αντίληψη περί του αληθούς, που φαίνεται πως υπούλως έχει επικρατήσει στις κοινωνίες μας, ακόμα και σε κύκλους που κατά τα άλλα σκέφτονται με γνώμονες της Αριστεράς.  * καθηγητής της Κοινωνικής Θεωρίας στο Πανεπιστήμιο Αθηνών"
efsyn.gr,https://www.efsyn.gr/ellada/koinonia/309186_kampanaki-sti-deth-gia-toys-antiemboliastes,ΚΟΙΝΩΝΙΑ,«Καμπανάκι» στη ΔΕΘ για τους αντιεμβολιαστές,2021-09-07 12:53, Νίκος Φωτόπουλος ,"Η μαζικότητα της πορείας των αντιεμβολιαστών στις 14 Ιουλίου έχει προκαλέσει «συναγερμό» στην ΕΛ.ΑΣ. ενόψει ΔΕΘ ΘΕΣΣΑΛΟΝΙΚΗ Στο μικροσκόπιο της ΕΛ.ΑΣ. οι κινητοποιήσεις των… αντιεμβολιαστών ενόψει ΔΕΘ! Με τέσσερις προαναγγελθείσες πορείες συνδικάτων, κινημάτων και συνδικαλιστικών φορέων για το ερχόμενο Σάββατο, οι «εγκέφαλοι» της αστυνομίας στρέφουν την οργάνωση των μέτρων τάξης και ασφάλειας στην πέμπτη πορεία, αυτήν που διοργανώνουν μέσω διαδικτύου οι οπαδοί του αντιεμβολιαστικού κινήματος, καθώς τους θεωρούν «απρόβλεπτους» και «ανεξέλεγκτους». Οι έως χθες προγραμματισμένες κινητοποιήσεις που έχουν ανακοινωθεί για τα εγκαίνια της ΔΕΘ από τον πρωθυπουργό στις 11 του μήνα και ώρα 18.00 είναι των: ■ ΑΔΕΔΥ, ΓΣΕΕ, ΕΚΘ, ΕΔΟΘ στο άγαλμα Ελευθερίου Βενιζέλου ■ ΠΑΜΕ στη ΧΑΝΘ ■ Πρωτοβάθμια σωματεία, εξωκοινοβουλευτική Αριστερά και αντεξουσιαστικός χώρος στην Καμάρα ■ Οπαδοί του ΠΑΟΚ στο γήπεδο της Τούμπας με πορεία ώς τη ΔΕΘ. Ωστόσο, υπάρχει ακόμη μία κινητοποίηση που έχει χτυπήσει «καμπανάκι» στο επιτελείο της ΕΛ.ΑΣ., αυτή των αντιεμβολιαστών, καθώς θεωρείται ιδιαίτερα «επικίνδυνη». Οργανώνεται μέσω σελίδων κοινωνικής δικτύωσης για το απόγευμα του Σαββάτου στην πλατεία Λευκού Πύργου και εκτιμάται ότι μπορεί να ξεπεράσει σε αριθμό συμμετεχόντων τα 20 χιλιάδες άτομα! Το νούμερο δεν προέκυψε τυχαία για τους επιτελείς της ΕΛ.ΑΣ., αφού στις 14 Ιουλίου, στη μέση της θερινής ραστώνης, ένα ανάλογο διαδικτυακό κάλεσμα αντιεμβολιαστών δημιούργησε μια απίστευτη συγκέντρωση περίπου 12 χιλιάδων ατόμων στο κέντρο της Θεσσαλονίκης, καταλαμβάνοντας τους αστυνομικούς εξαπίνης! Κανείς ανώτατος αξιωματικός δεν θα ήθελε να βρεθεί προ τέτοιας εκπλήξεως, με τον πρωθυπουργό να μιλάει στα εγκαίνια της ΔΕΘ, 500 μέτρα μακριά από αυτόν τον κόσμο… Αστυνομικές πηγές αναφέρουν, μάλιστα, ότι κρατική ασφάλεια και ηλεκτρονικό έγκλημα «δουλεύουν πυρετωδώς» στη συλλογή πληροφοριών για τις κινήσεις και τους σχεδιασμούς των αντιεμβολιαστών προκειμένου να ελέγξουν την κατάσταση όσο το δυνατόν καλύτερα. Μην ξεχνάμε ότι υπάρχει κι ένας νέος υπουργός στο Προστασίας του Πολίτη, με τις κρίσεις αξιωματικών να πλησιάζουν. Υπό αυτές τις συνθήκες, θεωρείται αυτονόητο ότι στα μέτρα τάξης δεν θα συμμετέχει απλώς όλη η αστυνομική δύναμη της Θεσσαλονίκης, αλλά θα ενισχυθεί με προσωπικό (κυρίως ΜΑΤ) και τεχνικές υποδομές από την Αθήνα και άλλες περιοχές. Περίπου 5 χιλιάδες αστυνομικοί εκτιμάται ότι θα βρεθούν στην πόλη για τη φετινή ΔΕΘ, ενώ θα συνοδεύονται από ελικόπτερα για την εποπτεία των κινητοποιήσεων, ιπτάμενες κάμερες (drone) και τις γνωστές για τις κατασταλτικές τους δυνατότητες στις συγκεντρώσεις υδροφόρες αύρες της ΕΛ.ΑΣ. Το κέντρο της Θεσσαλονίκης θα αποκλειστεί από την προηγούμενη μέρα, αποτελώντας ουσιαστικά «πυρίκαυστο ζώνη», μεταξύ της λεωφόρου Βασιλέως Γεωργίου, Βαρδαρίου, Αγίου Δημητρίου (ΑΠΘ) και παραλιακής λεωφόρου. Μάλιστα, έχοντας πικράν πείρα από την απροσπέλαστη αυτή κατάσταση των παρελθόντων ετών, οι έμποροι αποφάσισαν να κρατήσουν κλειστά τα καταστήματά τους που άλλοτε άνοιγαν. Στο επίκεντρο των μέτρων τάξης θα βρεθούν για άλλη μια φορά το «Βελλίδειο Συνεδριακό Κέντρο», όπου και θα γίνει η ομιλία του πρωθυπουργού, και το Αριστοτέλειο Πανεπιστήμιο, για τον φόβο αντιεξουσιαστικών ομάδων. Για την οργάνωση των μέτρων ασφαλείας εν όψει ΔΕΘ ο νέος υπουργός Προστασίας του Πολίτη, Τάκης Θεοδωρικάκος, δήλωσε πως «η Ελληνική Αστυνομία έχει πάρει όλα τα μέτρα, έχουμε ήδη κάνει σύσκεψη με τον υφυπουργό Λευτέρη Οικονόμου, τον αρχηγό της Ελληνικής Αστυνομίας και τους αξιωματικούς που θα φέρουν εις πέρας αυτό το έργο»."
efsyn.gr,https://www.efsyn.gr/politiki/kybernisi/309222_me-entoli-maximoy-oi-idiotes-paidiatroi-tha-symmetashoyn-ston-emboliasmo,ΚΥΒΕΡΝΗΣΗ,"Με εντολή Μαξίμου, οι ιδιώτες παιδίατροι θα συμμετάσχουν στον εμβολιασμό",2021-09-07 12:43, efsyn.gr ,"Ο εμβολιασμός των παιδιών άνω των 12 χρόνων για τη λοίμωξη Covid-19 θα μπορεί να γίνεται και από τους ιδιώτες παιδιάτρους στα ιατρεία τους, έπειτα από απόφαση που ελήφθη σε σύσκεψη στο Μέγαρο Μαξίμου. Σύμφωνα με όσα έγιναν γνωστά, ο Κυριάκος Μητσοτάκης έχει δώσει εντολή στον γενικό γραμματέα Πρωτοβάθμιας Φροντίδας Υγείας, Μάριο Θεμιστοκλέους, να ενταχθούν και οι ιδιώτες παιδίατροι στην επιχείρηση «Ελευθέρια». Στο σκεπτικό της απόφασης, το δεδομένο ότι το 75% των εμβολίων γίνονται από τους παιδιάτρους, συνεπώς η χορήγηση του εμβολίου κατά του κορονοϊού θα μπορεί να γίνεται επίσης στα ιδιωτικά ιατρεία για τις ηλικίες άνω των 12 ετών. Καθώς η κυβέρνηση επιδιώκει να πειστούν οι γονείς να εμβολιάσουν τα παιδιά τους, θεωρούν κομβικό τον ρόλο των παιδιάτρων που διατηρούν σχέσεις εμπιστοσύνης με τις οικογένειες. Στη διάρκεια της σύσκεψης, ο Κυριάκος Μητσοτάκης υποστήριξε ότι εν όψει του ανοίγματος των σχολείων «είναι η κατάλληλη χρονική στιγμή να κάνουμε μία νέα μεγάλη προσπάθεια να αυξήσουμε σημαντικά τα ποσοστά εμβολιασμού στους ανηλίκους. Τα σχολεία μας θα ανοίξουν και θα ανοίξουν με ασφάλεια», και πως «το δίπτυχο μάσκα και συχνό τεστ είναι το καλύτερο το οποίο μπορούμε, είναι ο καλύτερος συνδυασμός πολιτικών που μπορούμε να εφαρμόσουμε προκειμένου να εξασφαλίσουμε ότι θα ανοίξουν τα σχολεία με τη μέγιστη δυνατή ασφάλεια και σε αυτό φυσικά πρέπει να προσθέσουμε και την αύξηση ποσοστών εμβολιασμών». Επίσης, μεταξύ άλλων τόνισε ότι «είναι να θυμίζουμε συνολικά στο λόγο μας ότι καμία επιστημονική ανακάλυψη δεν έχει αυξήσει περισσότερο το προσδόκιμο ζωής από τα εμβόλια συνολικά και είναι το μεγαλύτερο δώρο το οποίο έχει κάνει η επιστήμη στην ανθρωπότητα. Δεν αναφέρομαι μόνο στο εμβόλιο Covid αναφέρομαι συνολικά αυτά εμβόλια. Αν και φοβάμαι ότι τους αντιεμβολιαστές δύσκολα θα μπορέσουμε να τους πείσουμε με τέτοια επιχειρήματα θεωρώ όμως ότι υπάρχει μία μεγάλη ομάδα ανθρώπων που είναι έτοιμη να πειστεί». Από την πλευρά του, ο καθηγητής Λοιμωξιολογίας Σωτήρης Τσιόδρας τόνισε ότι «η υψηλή μεταδοτικότητα της μετάλλαξης Δ αφορά και τα παιδιά μας και για αυτό έχει πολύ μεγάλη σημασία τώρα που ανοίγουν τα σχολεία να τηρούνται τα μέτρα πρόληψης έναντι της διασποράς του ιού και στα σχολεία. Μαθηματικές εκτιμήσεις υπολογίζουν ότι μπορεί να κατεβάσει κανείς την πιθανότητα διασποράς στα σχολεία κοντά στο 10% (πολύ σημαντική μείωση της διασποράς δηλαδή και περιορισμό της σε ένα πολύ μικρό ποσοστό παιδιών) με τη μάσκα, το testing και φυσικά ακόμα περισσότερο και με τον εμβολιασμό των ομάδων της οποίας αυτός συστήνεται»."
efsyn.gr,https://www.efsyn.gr/politiki/antipoliteysi/309199_emboliastike-kai-o-polakis,ΑΝΤΙΠΟΛΙΤΕΥΣΗ,Εμβολιάστηκε και ο Πολάκης,2021-09-07 06:00, Δημήτρης Τερζής ,"Μεγάλο κομμάτι της συνέντευξης του Αλέξη Τσίπρα στο «Open» αφορούσε την πανδημία, τους εμβολιασμούς και τον Παύλο Πολάκη. Κάποιες τοποθετήσεις του πρώην αναπληρωτή υπουργού Υγείας εδώ και καιρό είχαν δημιουργήσει γκρίνια στην Κουμουνδούρου, καθώς φαινόταν πως ο ΣΥΡΙΖΑ «κλείνει το μάτι» τους αντιεμβολιαστές. Ο Παύλος Πολάκης είχε αμφισβητήσει την αποτελεσματικότητα των εμβολίων απέναντι στις μεταλλάξεις από το βήμα της Βουλής πριν από λίγες μέρες, ενώ επανειλημμένα είχε εκφράσει την άποψη ότι θα έπρεπε να εμβολιάζονται μόνο οι άνω των 65 και οι ευπαθείς κοινωνικές ομάδες. Πριν από λίγες μέρες επίσης είχε βρεθεί μαζί με άλλα τρία στελέχη του ΣΥΡΙΖΑ στην πορεία διαμαρτυρίας της ΠΟΕΔΗΝ για την υποχρεωτικότητα των εμβολίων τους υγειονομικούς. Την Κυριακή σημειώθηκε άλλο ένα επεισόδιο, που μάλλον ήταν εκείνο το οποίο ξεχείλισε το ποτήρι της ανοχής. Ο Παύλος Πολάκης μέσω του facebook επιτέθηκε στο ιστορικό έντυπο της Αριστεράς, «Εποχή» επειδή θεώρησε -λανθασμένα- ότι η κριτική της, που αφορούσε την παρουσία του ίδιου και των λοιπών βουλευτών στην πορεία της ΠΟΕΔΗΝ, ήταν άδικη. Και λέμε λανθασμένα καθώς ο Σφακιανός πολιτικός ανέβασε μια αναδημοσίευση από ιστότοπο της κριτικής αυτής που δεν ήταν η ίδια με την αρχική. Το ύφος και ο τρόπος που απευθύνθηκε στην εφημερίδα «Μαζευτείτε σύντροφοι γιατί έχει και η υπομονή τα όριά της» προκάλεσε αρκετή δυσφορία στο κόμμα της αξιωματικής αντιπολίτευσης. Κατόπιν αυτών ο Αλέξης Τσίπρας ήρθε να ξεκαθαρίσει μια και καλή το τοπίο. «Ο ΣΥΡΙΖΑ από την πρώτη στιγμή έχει αναλάβει να προσπαθεί να πείσει τους πολίτες για να εμβολιαστούν. Ολα τα στελέχη, όλοι οι βουλευτές του ΣΥΡΙΖΑ είναι εμβολιασμένοι. Κάνετε λάθος ότι ο κ. Πολάκης δεν έχει εμβολιαστεί» απάντησε σε σχετική ερώτηση. Και πρόσθεσε: «Υπενθύμισα στον κ. Πολάκη ότι έχει κάνει μια δημόσια δήλωση, ότι θα εμβολιαστεί τον Σεπτέμβριο, και μου είπε ότι θα μείνω σε αυτή τη δήλωση που έχω κάνει. Χθες το απόγευμα μου έστειλε με SMS την εικόνα από τον εμβολιασμό, ότι έκανε την υπόσχεσή του πράξη, λέγοντας ότι εγώ δεν είμαι αντιεμβολιαστής, ασκώ κριτική στο πλαίσιο της επιστημονικής μου προσέγγισης. Είναι θεμιτό, αλλά επίσης θεμιτό να είναι ξεκάθαρη η θέση του κόμματος». Ο Αλέξης Τσίπρας δεν παρέλειψε βέβαια να επιτεθεί στην κυβέρνηση για το θέμα των εμβολιασμών, λέγοντας μεταξύ άλλων ότι «η κυβέρνηση αμέλησε την ενίσχυση του ΕΣΥ, αμέλησε την πρωτοβάθμια φροντίδα, αμέλησε την ανάγκη ιχνηλάτησης και επιδημιολογικών μελετών, δεν φέρνει φαρμακευτικά σκευάσματα προκειμένου να δώσει όπλα στους γιατρούς που μάχονται στις εντατικές για να αντιμετωπίσουν το μεγάλο ποσοστό θνησιμότητας. Αρα λέμε ναι, όλοι πρέπει να εμβολιαστούμε, πρέπει να πείσουμε τους πολίτες, αλλά αυτό δεν είναι από μόνο του αρκετό»."
efsyn.gr,https://www.efsyn.gr/kosmos/eyropi/309217_nees-pieseis-gia-embolia-stin-italia,ΕΥΡΩΠΗ,Νέες πιέσεις για εμβόλια στην Ιταλία,2021-09-07 06:00, Θεόδωρος Ανδρεάδης - Συγγελλάκης ,"H μελλοντική πορεία της κυβέρνησης Ντράγκι είναι σαφής: αύξηση των κατηγοριών πολιτών που θα πρέπει να διαθέτουν πράσινο πάσο εμβολιασμένου, ώστε να μειωθεί όσο γίνεται ο αριθμός των αντιεμβολιαστών. Μετά τους υγειονομικούς και τους εργαζόμενους στην Παιδεία, όλα δείχνουν ότι σειρά θα έχουν, στο τέλος του μήνα, οι υπόλοιποι δημόσιοι υπάλληλοι. Ακόμη και ο γραμματέας της Λέγκας, Ματεο Σαλβίνι (ο οποίος μέχρι τώρα ήταν αρνητικός), δηλώνει ότι «μπορεί να ληφθεί υπόψη ο υποχρεωτικός εμβολιασμός για τους δημόσιους υπαλλήλους που είναι σε απευθείας επαφή με το κοινό». Το μήνυμα που στέλνει η κυβέρνηση του Ιταλού τεχνοκράτη πρωθυπουργού είναι ότι για να περάσουμε έναν όσο γίνεται πιο εύκολο χειμώνα –και να μην αποφασιστούν νέα έκτακτα μέτρα– πρέπει να εμβολιαστεί ει δυνατόν το 100% του πληθυσμού. Μέχρι τώρα έχει ολοκληρώσει τον εμβολιαστικό κύκλο το 71,5% των Ιταλών άνω των 12 ετών. Υπολογίζεται ότι έως τα τέλη του μήνα το ποσοστό αυτό θα φτάσει το 80%, αλλά για να αποδυναμωθούν οι μεταλλάξεις οι ειδικοί που συμβουλεύουν την κυβέρνηση ζητούν ακόμη μεγαλύτερη προσπάθεια. Σε τρεις εβδομάδες, λοιπόν, αναμένεται να τεθεί σε ισχύ η υποχρεωτική χορήγηση σκευασμάτων κατά του κορονοϊού στους δημόσιους υπαλλήλους, ενώ, σύμφωνα με τους περισσότερους σχολιαστές, θα ακολουθήσουν οι έμποροι και οι εργαζόμενοι σε αθλητικές και πολιτιστικές εγκαταστάσεις. Μένει να διαπιστώσουμε ποιες θα είναι οι αντιδράσεις των διαφόρων πολιτικών δυνάμεων. Προς το παρόν η Κεντροαριστερά, η Φόρτσα Ιτάλια του Μπερλουσκόνι και τα Πέντε Αστέρια (αν και με κάποιες διαφοροποιήσεις) τάσσονται υπέρ της επέκτασης του green pass και, κατά συνέπεια, του εμβολιασμού. Η Λέγκα έχει υιοθετήσει τη γραμμή τού «ναι μεν αλλά» και ετοιμάζεται να υποστηρίξει ότι δεν μπορούν να υποχρεωθούν να εμβολιαστούν όλοι οι ελεύθεροι επαγγελματίες. Τέλος, τα ακροδεξιά Αδέλφια της Ιταλίας (το μόνο μεγάλο κόμμα στην αντιπολίτευση) απορρίπτουν στο σύνολό της τη λογική του πιστοποιητικού εμβολιασμού. Χθες, στο μεταξύ, άνοιξαν τα πρώτα σχολεία στην περιφέρεια Ανω Αδίγη, στα σύνορα με την Αυστρία. Τα παιδιά, από έξι ετών και πάνω, υποχρεούνται να φορούν προστατευτική μάσκα, ενώ οι καθηγητές που δεν έχουν το «πάσο» θα τεθούν σε αναστολή. Περιέργως, στη μεγαλύτερη πόλη της περιφέρειας, το Μπολτσάνο, σύμφωνα με την τηλεόραση της Rai, δεν έχει ακόμη εμβολιαστεί σχεδόν το 40% των καθηγητών και δασκάλων. Ενα στοιχείο που εκπλήσσει, λόγω και της παραδοσιακά «πειθαρχημένης» συμπεριφοράς των κατοίκων της περιοχής. Tην πρώτη ημέρα λειτουργίας των σχολείων στην Ανω Αδίγη, παραιτήθηκαν είκοσι καθηγητές, οι οποίοι δηλώνουν αντιεμβολιαστές. Ο κύριος στόχος της κυβέρνησης και των ιταλικών περιφερειών είναι να μπορέσει να εξασφαλιστεί η φυσική παρουσία μαθητών και διδασκόντων στις αίθουσες, αν και πολλοί αναλυτές θεωρούν ότι αργά ή γρήγορα θα ξαναρχίσει η τηλεκπαίδευση. Στην ιταλική πρωτεύουσα, παράλληλα, ολοκληρώθηκε και η διήμερη συνεδρίαση των υπουργών Υγείας των χωρών του G20. Στο τέλος των εργασιών, ο Ιταλός υπουργός Υγείας Ρομπέρτο Σπεράντσα τόνισε ότι «εγκρίθηκε ομόφωνα το Σύμφωνο της Ρώμης, το κύριο μήνυμά του οποίου είναι ότι τα εμβόλια πρέπει να είναι προσβάσιμα σε όλες τις χώρες, ανεξαρτήτως της οικονομικής ισχύος των πολιτών τους». Ο Σπεράντσα αισιοδοξεί ότι οι πλουσιότεροι, έστω και με καθυστέρηση, θα βοηθήσουν τους φτωχότερους στην αντιμετώπιση της πανδημίας του κορονοϊού. Ας ελπίζουμε, μόνον, να μην πρόκειται για ακόμη μια δέσμευση που πρόκειται να μείνει στα χαρτιά."
efsyn.gr,https://www.efsyn.gr/stiles/apopseis/309057_agonas-gia-morfosi-kai-ptyhia-me-axia,ΑΠΟΨΕΙΣ,Αγώνας για μόρφωση και πτυχία με αξία,2021-09-06 04:00, Θοδωρής Κωνσταντής* ,"Η κ. Κεραμέως, η υπουργός των κλειστών Πανεπιστημίων και των νομοσχεδίων-ζόμπι, επέλεξε την ημέρα της ανακοίνωσης των βάσεων και του αποκλεισμού 40.000 υποψηφίων από την είσοδό τους στα Πανεπιστήμια να δηλώσει περήφανη που η κυβερνητική πολιτική «απεγκλώβισε» τόσους χιλιάδες μαθητές από... την επιλογή να σπουδάσουν! Κατάφερε να αποδώσει σε λίγες λέξεις όλη τη γύμνια της κυβερνητικής προπαγάνδας και την αλαζονεία απέναντι στα παιδιά των λαϊκών οικογενειών. Στα κυβερνητικά χείλη οι λέξεις αποκτούν άλλο νόημα! «Αναβάθμιση» του σχολείου είναι το «κρασαρισμένο» webex, τα 27άρια τμήματα και ο εξεταστικός μαραθώνιος της Τράπεζας Θεμάτων. «Παιδί» όλων των κομμάτων που κυβέρνησαν είναι το σχολείο-εξεταστικό κέντρο των ταξικών φραγμών και των χαμηλών σχολικών επιδόσεων. Ας πάψουν, λοιπόν, να κατηγορούν τα παιδιά του λαού και ας κοιτάξουν το σχολείο που οι ίδιες δημιούργησαν. «Αριστεία» είναι να κόβεσαι με 8.000 μόρια από το δημόσιο Πανεπιστήμιο αλλά με 8.000 € να «περνάς» σε ιδιωτικό κολέγιο, το πτυχίο του οποίου εξισώθηκε με αυτό των ΑΕΙ με νόμο της κυβέρνησης ΣΥΡΙΖΑ. «Διέξοδος» για τους νέους είναι η συλλογή υποβαθμισμένων δεξιοτήτων για μια δουλειά χωρίς δικαιώματα και με απλήρωτες υπερωρίες, σύμφωνα με τις «βέλτιστες ευρωπαϊκές πρακτικές» που έχουν κορόνα στο κεφάλι τους όλοι όσοι έχουν κυβερνήσει! «Εγκλωβισμός» είναι η είσοδος στο Πανεπιστήμιο, με τη Ν.Δ. σε ρόλο ΕΜΑΚ να αναλαμβάνει τη διάσωση! Οσοι γλίτωσαν από τον κόφτη της Ελάχιστης Βάσης Εισαγωγής έχουν να αντιμετωπίσουν τα πανάκριβα νοίκια και την ανύπαρκτη φοιτητική μέριμνα αφού για την κατασκευή εστιών «δεν υπάρχουν λεφτόδεντρα», σε αντίθεση για παράδειγμα με τα 6,6 δισ. που ξοδεύουμε για τη δολοφονική μηχανή του ΝΑΤΟ. Ας ελπίσουμε η κυβέρνηση να μη θελήσει άμεσα να «απεγκλωβίσει» και όσους ήδη σπουδάζουν κλείνοντας οριστικά ή συγχωνεύοντας δεκάδες τμήματα και διαγράφοντας τους εργαζόμενους φοιτητές που αποκαλεί «αιώνιους»... «Ασφαλές άνοιγμα των σχολών» με βάση τα πρωτόκολλα-λάστιχο της κυβέρνησης είναι οι ελλείψεις 3.000 πανεπιστημιακών που θα αυξήσουν τον συγχρωτισμό, οι αίθουσες-κλουβιά, με τους φοιτητές να κρέμονται από τα παράθυρα, αλλά και η πλήρης ανυπαρξία εξατομικευμένης ενημέρωσης, προληπτικού ελέγχου και φαρμακοεπαγρύπνησης μετά τον εμβολιασμό ώστε να πείθονται όσοι παραμένουν διστακτικοί. Αντί για αυτά, το εμβόλιο, από όπλο, δικαίωμα και ανάγκη, μετατρέπεται σε μέσο εκβιασμών, εξαγοράς, διαχωρισμού του λαού και κερδοφορίας των ιδιωτικών διαγνωστικών κέντρων. Οσες επικλήσεις κι αν κάνουν στην ατομική ευθύνη, οι εγκληματικές κρατικές ευθύνες στη διαχείριση της πανδημίας και η διαχρονική συνειδητή απαξίωση του δημόσιου συστήματος υγείας από όλες τις κυβερνήσεις δεν κρύβονται. Το μόνο που μένει στη Ν.Δ. είναι να αξιοποιεί τους «αντιεμβολιαστές», να χρησιμοποιεί τους ανεκδιήγητους «Πολάκηδες» του ΣΥΡΙΖΑ και να γραπώνεται από τη λογική «θα βάλουμε πλάτη σε όλα» του Αλ. Τσίπρα μπας και καταφέρει να πείσει τον λαό να κάτσει φρόνιμος... «Τάξη και ασφάλεια» θεωρείται η πρόσληψη 1.000 πρωτοετών αστυνομικών στα Πανεπιστήμια για να επαναφέρουν «εις την τάξιν» τους αγωνιζόμενους φοιτητές με κλομπ και spray πιπεριού (!). Τελευταίο κατόρθωμα η (αποτυχημένη) προσπάθεια παρεμπόδισης της συναυλίας αλληλεγγύης των φοιτητικών συλλόγων της Αθήνας προς τους πυρόπληκτους με την αποστολή διμοιριών ΜΑΤ για να «αποτρέψουν την πρόκληση πυρκαγιάς» στον χώρο της συναυλίας! Αντί να κυνηγάνε εμπρηστές κυνηγάνε πάλι τους φοιτητές! Δυστυχώς για την κυβέρνηση η «φωτιά» που άναψαν οι μεγάλες φετινές φοιτητικές κινητοποιήσεις δεν πρόκειται να σβήσει όσες «αύρες» και ΜΑΤ κι αν επιστρατεύσει. Το φθινόπωρο προβλέπεται καυτό! Τα μέλη και οι φίλοι της ΚΝΕ θα βρίσκονται, όπως πάντα, στην πρώτη γραμμή μαζί με κάθε φοιτητή, κάθε μαθητή που αγωνιά για τη ζωή του και θέλει να τα βάλει με όσους του στερούν τις σπουδές και το μέλλον. Με «οργανωμένη απειθαρχία» απέναντι σε κάθε αδικία, με όπλα μας τη συλλογική διεκδίκηση και την αλληλεγγύη, με οργάνωση στους φοιτητικούς συλλόγους και τα μαθητικά συμβούλια θα τους χαλάσουμε τα σχέδια! Το ΚΚΕ και η ΚΝΕ απευθύνουμε κάλεσμα ενότητας και κοινής πάλης μέσα στους συλλόγους και τους φορείς του κινήματος, μακριά από λογικές ανάθεσης και καλλιέργειας «ξαναζεσταμένων» αυταπατών ότι μια άλλη κυβέρνηση, στο πλαίσιο αυτού του συστήματος της εκμετάλλευσης και της αδικίας, θα χαράξει φιλολαϊκή πορεία. Η μεγάλη επιτυχία του 47ου Φεστιβάλ ΚΝΕ-Οδηγητή, που θα πραγματοποιηθεί φέτος στο Πάρκο Τρίτση στις 23-24-25 Σεπτεμβρίου τηρώντας όλα τα μέτρα προστασίας της υγείας, θα στείλει το πρώτο ηχηρό αγωνιστικό μήνυμα. Το σύνθημά του ήδη ταξιδεύει σε όλη την Ελλάδα και φτάνει σε χιλιάδες νέους: «Να ζεις, να τολμάς, να προχωράς! Για την κοινωνία της πραγματικής ελευθερίας, τον σοσιαλισμό!».  * μέλος του Γραφείου του Κ.Σ. της ΚΝΕ"
efsyn.gr,https://www.efsyn.gr/kosmos/eyropi/308981_apati-me-emboliasmoys-maimoy-kai-stin-italia,ΕΥΡΩΠΗ,Απάτη με εμβολιασμούς «μαϊμού» και στην Ιταλία,2021-09-05 23:20, efsyn.gr ,"Ιταλίδα νοσηλεύτρια, η οποία εργαζόταν στην ευρύτερη περιοχή της πόλης Τρεβίζο, παύθηκε τον καθηκόντων της, θα περάσει από πειθαρχικό και η δράση της είναι αντικείμενο εισαγγελικής έρευνας. Σύμφωνα με τον Τύπο, φέρεται να έκανε ότι εμβολίαζε κατά του νέου κορονοϊού φίλους και συγγενείς της που ήταν, όμως, αντιεμβολιαστές. Στην πραγματικότητα, σύμφωνα με την εφημερίδα La Stampa, πετούσε το σκεύασμα μέσα σε βαμβάκι. Όπως διέρρευσε, μάρτυρες πρόσεξαν ότι η συγκεκριμένη νοσηλεύτρια επέλεγε πάντα την πιο απομονωμένη θέση του εμβολιαστικού κέντρου, ώστε οι συνάδελφοί της να μην μπορούν να βλέπουν από κοντά τι έκανε. Οι αντιεμβολιαστές, οι οποίοι στην πραγματικότητα δεν εμβολιάστηκαν, υπολογίζεται ότι μπορεί να μην υπερβαίνουν τους 20. Στο μεταξύ, όμως, είχαν καταφέρει να εξασφαλίσουν «πράσινο πάσο εμβολιασμένου». Η φερόμενη ως άκρως επικίνδυνη νοσοκόμα δεν είχε εκφραστεί ποτέ κατά των εμβολίων και η ίδια είχε υποβληθεί, χωρίς κανένα πρόβλημα σε εμβολιασμό κατά της covid 19."
efsyn.gr,https://www.efsyn.gr/themata/infowar/308841_arnisi-perithalpsis-dyo-opseis-toy-paralogoy,INFOWAR,Αρνηση περίθαλψης: δυο όψεις του παραλόγου,2021-09-05 16:58, Άρης Χατζηστεφάνου ,"Στα τέλη Αυγούστου έφυγε χωρίς πολύ θόρυβο, πλήρης ημερών, ο Γάλλος φιλόσοφος Ζαν-Λικ Νανσί. Προσωπικός φίλος και συνεργάτης τού -περισσότερο γνωστού στην Ελλάδα- Τζόρτζιο Αγκάμπεν, ο Νανσί αποφάσισε να «αδειάσει» πριν από μερικούς μήνες τον παλιό του συνοδοιπόρο όταν ο τελευταίος άρχισε να μετατρέπεται σε αγαπημένο φιλόσοφο των απανταχού αντιεμβολιαστών. «Πριν από τριάντα χρόνια», έγραψε ο Νανσί, «οι γιατροί έκριναν ότι χρειάζομαι μεταμόσχευση καρδιάς. Ο Τζιόρτζιο (Αγκάμπεν) ήταν ο μόνος που με συμβούλευσε να μην τους ακούσω. Αν είχα ακολουθήσει τη συμβουλή του, πιθανότατα θα είχα πεθάνει σύντομα». Ο Αγκάμπεν όπως και ορισμένοι άλλοι φιλόσοφοι που μεσουράνησαν τη δεκαετία του '60 και του '70 επιχείρησαν να προσφέρουν θεωρητικό υπόβαθρο σε μορφές άρνησης της σύγχρονης ιατρικής επιστήμης. Ο ρωμαιοκαθολικός θεολόγος Ιβαν Ιλιτς, παραδείγματος χάριν (ο οποίος μέχρι τον θάνατό του αρνούνταν να θεραπεύσει μια μορφή καρκίνου που παραμόρφωνε το πρόσωπό του), υποστήριζε στο βιβλίο του «Ιατρική Νέμεση» ότι τα σύγχρονα συστήματα υγείας των δυτικών κοινωνιών προκαλούν περισσότερα προβλήματα στους ασθενείς από αυτά που λύνουν. Σε αντίθεση με σύγχρονούς τους διανοητές, όπως ο Βισέντε Ναβάρο, που υποστήριζε ότι η εμπορευματοποίηση της περίθαλψης πρέπει να αντιμετωπιστεί με εργατικό και κοινωνικό έλεγχο, οι «αρνητές» της Ιατρικής ζητούσαν επιστροφή σε μάλλον πρωτόγονες πρακτικές – και συχνά το πλήρωναν με τη ζωή τους. Καθώς, σήμερα, ορισμένοι αντιεμβολιαστές σε όλο τον κόσμο αρνούνται να νοσηλευτούν (υποστηρίζοντας ότι οι μεταγγίσεις θα μολύνουν το αίμα τους με εμβόλια και τσιπάκια ή ότι οι γιατροί θα τους δολοφονήσουν στην εντατική για να επιβεβαιώσουν ότι ο κορονοϊός… υπάρχει!), επανήλθε στο προσκήνιο η συζήτηση για το πότε ένας ασθενής έχει το δικαίωμα να αρνηθεί την ιατρική περίθαλψη. Να σημειωθεί ότι δεν αναφερόμαστε σε ασθενείς σε τελικά στάδια, που αρνούνται τις τελευταίες δόσεις μιας θεραπείας για να διατηρήσουν τη διαύγειά τους ή να μείνουν κοντά στην οικογένειά τους, αλλά σε αυτούς που αρνούνται την ίδια την επιστήμη της Ιατρικής. Το ζήτημα είναι παλιό και είχε απασχολήσει ακόμη και τον Πλάτωνα, ο οποίος υποστήριζε ότι ο γιατρός οφείλει να ενημερώνει και να πείθει τον ασθενή για την αναγκαιότητα της θεραπείας. Παρ' όλα αυτά, ο ίδιος στον διάλογο Πολιτικός επισήμαινε ότι εάν τελικά ο γιατρός επιβάλλει τη θεραπεία, «κατέχοντας καλά την τέχνη του», αυτό δεν πρέπει να θεωρείται αντιεπιστημονικό και «σφάλμα ολέθριο». Οπως προκύπτει πάντως από κείμενα της αρχαιότητας και του Μεσαίωνα, η συγκατάθεση του ασθενή δεν ήταν πάντα θέμα ατομικών δικαιωμάτων αλλά προστασίας του γιατρού σε περίπτωση που κάτι δεν πήγαινε καλά. Οι γιατροί του Μεγάλου Αλεξάνδρου, παραδείγματος χάριν, έτρεμαν για τις συνέπειες που μπορεί να είχε μια αποτυχημένη θεραπεία και έτσι δεν πρότειναν τις ενδεδειγμένες επεμβάσεις. Σε δύο περιπτώσεις ο Αλέξανδρος αναγκάστηκε να υποσχεθεί στους γιατρούς του (όπως τον Φίλιππο τον Ακαρνάνα και τον Κριτόβουλο) ότι δεν θα υπάρξει καμία εκδικητική τιμωρία ακόμη και αν αποτύγχαναν στο έργο τους. Με την εισαγωγή πάντως της μοντέρνας Ιατρικής, αντίστοιχα περιστατικά άρνησης της θεραπείας άρχισαν να περιορίζονται σε πολύ μικρές ομάδες και θρησκευτικές σέκτες (όπως οι Μάρτυρες του Ιεχωβά, που αρνούνται τις μεταγγίσεις αίματος). Με εξαίρεση, όπως είπαμε, τις προσπάθειες ορισμένων διανοουμένων στη δεκαετία του ’60 να θεωρητικοποιήσουν το φαινόμενο στο όνομα της κριτικής στο κυρίαρχο σύστημα, η άρνηση της θεραπείας φάνηκε να περνά στο παρελθόν. Μέχρι τουλάχιστον τη στιγμή που στις ΗΠΑ εμφανίστηκε ένα άλλο είδος «αρνητών» της Ιατρικής. Πρόσφατες έρευνες έδειξαν ότι ένας στους τέσσερις ασθενείς στην Αμερική αρνείται κάποιου είδους ιατρική φροντίδα καθώς δεν είναι σε θέση να πληρώσει τον λογαριασμό. Εδώ και χρόνια πληθαίνουν τα περιστατικά όπου άνθρωποι ενώ βρίσκονται αιμόφυρτοι στον δρόμο εκλιπαρούν τους περαστικούς να μην καλέσουν ούτε ασθενοφόρο, το οποίο μπορεί να τους χρεώσει έως και 2.000 δολάρια μόνο για να τους μεταφέρει σε ένα νοσοκομείο. Το αποτέλεσμα, σύμφωνα με παλαιότερη έρευνα της Ιατρικής Σχολής του Χάρβαρντ, είναι ότι κάθε χρόνο 45.000 Αμερικανοί πεθαίνουν επειδή δεν έχουν καμία ιατρική ασφάλεια, ενώ το 25% του συνολικού πληθυσμού αναβάλλει όσο μπορεί ιατρικές εξετάσεις και θεραπείες καθώς δεν μπορεί να αντεπεξέλθει στο κόστος. Η άρνηση του ασθενή να δεχτεί ιατρική φροντίδα έκρυβε πάντα κάποιο είδος παραλογισμού. Σε ορισμένες περιπτώσεις το παράλογο αφορούσε τον ασθενή, που ακολουθούσε θρησκευτικές δοξασίες, ψευδοφιλοσοφικές θεωρίες ή απλώς ό,τι διάβασε στο Facebook. Κάποιες άλλες φορές ο παραλογισμός κρυβόταν στο οικονομικό σύστημα που του στερούσε την περίθαλψη."
efsyn.gr,https://www.efsyn.gr/stiles/apopseis/308808_i-arnisi-toy-emboliasmoy-os-problima-dimokratias,ΑΠΟΨΕΙΣ,Η άρνηση του εμβολιασμού ως πρόβλημα δημοκρατίας,2021-09-04 20:25, Στέφανος Δημητρίου* ,"Η ένταση σχετικά με τον υποχρεωτικό εμβολιασμό συνδέεται με την αδυναμία της κυβέρνησης να διαφωτίσει και να πείσει μεγάλο μέρος των πολιτών για την αναγκαιότητα του εμβολιασμού. Οι συγκεχυμένες πληροφορίες σε σχέση με τις –ελάχιστες, όπως απεδείχθη– παρενέργειες, η άρνηση να μπορούν οι πολίτες να επιλέξουν εμβόλιο, η έλλειψη αποθεμάτων, η μη συστηματική και υπεύθυνη ενημέρωση των πολιτών (παρ’ όλο που η οργάνωση του συστήματος των εμβολιασμών, καθώς και οι ειδοποιήσεις των πολιτών λειτούργησαν πολύ καλά) κλόνισαν την εμπιστοσύνη τους. Το κυριότερο είναι ότι δεν εμπιστεύονται ούτε τα πορίσματα της ιατρικής έρευνας. Αυτό συνδέεται και με το γεγονός ότι η κυβέρνηση δεν εξήγησε επαρκώς το αυτονόητο: δηλαδή ότι, εφόσον ζούμε σε μια όλως έκτακτη κατάσταση, οι δοκιμές των εμβολίων δεν μπορούν παρά να γίνουν σε αντιστοιχία προς αυτή την κατάσταση, δηλαδή κατεπειγόντως. Αυτό δεν σημαίνει ότι δεν έγιναν δοκιμές. Εγιναν και αυτό έδειξε ότι αυτό που δεν γινόταν τόσες δεκαετίες είναι αυτό που αναγκαστικά έγινε τώρα: χρηματοδοτήθηκε η επιστημονική έρευνα, επειδή η φονική πανδημία οδήγησε στην αξιακή ανατίμηση της ανθρώπινης ζωής. Εδώ, όμως, ερχόμαστε στα δύσκολα, διότι, εάν δεχτούμε αυτή την αξία, δεχόμαστε και την αξία του αγαθού της δημόσιας υγείας. Και η αξία αυτού του αγαθού αντιστοιχεί σε απρόσβλητο, άρα διαφυλακτέο, δικαίωμα, δηλαδή το δικαίωμα στη δημόσια υγεία. Αυτό το δικαίωμα είναι και το όριο στο ατομικό δικαίωμα του πώς κάποιος επιλέγει να διαθέτει το σώμα του. Οταν οι αντιεμβολιαστές συμπολίτες επικαλούνται ανθρώπινα δικαιώματα για να αρνηθούν τον υποχρεωτικό εμβολιασμό, ολισθαίνουν στον πιο κυνικό ατομικισμό, διότι παραβλέπουν αυτό το όριο, δηλαδή ότι το δικαίωμά τους να αποφασίζουν αν θα εμβολιαστούν έχει ως απόλυτο όριό του το δικαίωμα καθενός άλλου ανθρώπου στην υγεία και, εν τέλει, την ίδια τη ζωή. Δεν υπάρχει ανθρώπινο ατομικό δικαίωμα που να σχετικοποιεί το δικαίωμα στη ζωή και την ίδια την αξία της ανθρώπινης ζωής. Το εμβόλιο είναι το μόνο που αποδίδει, αλλιώς το μόνο που απομένει είναι τα ευχέλαια. Οταν κάποιος αρνείται να εμβολιαστεί επικαλούμενος την αντισυνταγματικότητα του υποχρεωτικού εμβολιασμού, παραβλέπει ότι το αγαθό της δημόσιας υγείας είναι συνταγματικώς κατοχυρωμένο και προστατευόμενο. Ετσι, λοιπόν, όποιος προκρίνει την ελευθερία της ατομικής επιλογής στο να μην εμβολιαστεί πράττει με γνώμονα τον κυνικό ατομικισμό, διότι καμώνεται πως δεν καταλαβαίνει ότι αυτή η επιλογή του έχει συνέπειες στην υγεία και τη ζωή άλλων ανθρώπων. Η επιλογή είναι δική του, αλλά τις συνέπειες θα τις υποστούν και άλλοι. Η στάθμιση ανάμεσα στο δικαίωμα στην ατομική επιλογή και την προστασία της κοινωνίας, η οποία δεν υφίσταται χωρίς δημόσια υγεία, αποβαίνει υπέρ της δεύτερης. Το φαινόμενο της μαζικής άρνησης του εμβολιασμού είναι αποτέλεσμα και του εντεινόμενου τα τελευταία χρόνια κοινωνικού κατακερματισμού, της υποτίμησης των αξιών της αλληλεγγύης, της ηθικής της ευθύνης, του πολιτικού δεσμού, αλλά και της κρίσης νομιμοποίησης των δημοκρατικών πολιτικών θεσμών. Οι θεσμοί πρέπει να πείθουν, διότι μέσω αυτών διαμορφώνεται πολιτική συνείδηση. Χωρίς την τελευταία, η έννοια του γενικού συμφέροντος σπαράσσεται από τον ατομικισμό του καθενός και της καθεμιάς χωριστά. Χωρίς την αρχή του γενικού συμφέροντος, το συλλογικό «εμείς» καθίσταται αποικία των αδηφάγων «εγώ». Συνεπώς, το πρόβλημα της άρνησης του εμβολιασμού είναι και πρόβλημα δημοκρατίας. Και εδώ δυσκολεύουν περισσότερο τα πράγματα, διότι μέσω του αντιεμβολιαστικού ρεύματος ανασυντάσσεται η Ακρα Δεξιά, η οποία έχει ως ευεπίφορο έδαφος πάντοτε τον βαθύ διχασμό, προκειμένου να απονομιμοποιήσει περαιτέρω τους δημοκρατικούς πολιτικούς θεσμούς. Είναι πολύ πρόσφατο το σύνθημα «Δεν είναι η κλιματική αλλαγή, είναι η δημοκρατία που την πατρίδα μας δολοφονεί». Η πανδημία, βεβαίως, θα συνεχίσει με μεταλλαγές του ιού. Οταν αποτελεί ζητούμενο το αν είναι επιτεύξιμη μια δημοκρατική διακυβέρνηση της παγκοσμιοποίησης, ώστε να υπάρξουν πολιτικές μείωσης των κοινωνικών ανισοτήτων μέσω ανακατανομών, επειδή μια τέτοια πολιτική δεν είναι εφικτή πλέον σε επίπεδο εθνικών κρατών, άρα είναι αναγκαία η συνταγματική συνοργάνωση και πολιτική ενοποίηση της Ευρώπης σε πλαίσιο ισότιμης συνύπαρξης των μελών της, τότε είναι δύσκολο να μη θεωρηθεί αναγκαία η δίκαιη ανακατανομή των εμβολίων με προτεραιότητα τις χώρες των ξεχασμένων του κόσμου. Δεν είναι τυχαίο ότι το στέλεχος «Δέλτα» του ιού είναι η ινδική μεταλλαγή του. Εάν οι κοινωνικές ανισότητες πρέπει να αντιμετωπιστούν στο πεδίο της παγκοσμιοποίησης, τότε είναι ανθρωποβόρα, κυνική υποκρισία το να νομίζει κανείς ότι η αντιμετώπιση της πανδημίας μπορεί και να μην είναι παγκόσμια. Η αντιμετώπιση της πανδημίας, η αντιμετώπιση της κλιματικής κρίσης, καθώς και των κοινωνικών ανισοτήτων επιβάλλει η δημοκρατική, σοσιαλιστική Αριστερά να σκεφτεί τα προβλήματα και τις ζητούμενες λύσεις τους σε άλλο εννοιολογικό πλαίσιο. Δεν υπάρχουν εθνικές, τοπικές λύσεις σε οικουμενικά, παγκόσμια προβλήματα. Μόνο σε αυτό το πλαίσιο μπορούμε να σκεφτούμε ένα νέο κοινωνικό συμβόλαιο για πιο δίκαιες και δημοκρατικές κοινωνίες. *Αναπληρωτής καθηγητής Πολιτικής Φιλοσοφίας στο Τμήμα Πολιτικής Επιστήμης και Ιστορίας του Παντείου Πανεπιστημίου"
efsyn.gr,https://www.efsyn.gr/kosmos/eyropi/308890_eisboli-arniton-toy-koronoioy-sti-slobeniki-dimosia-tileorasi,ΕΥΡΩΠΗ,Εισβολή αρνητών του κορονοϊού στη σλοβενική δημόσια τηλεόραση,2021-09-04 18:21, efsyn.gr ,"Κάμερα-μαν έξω από το κτίριο της σλοβενικής τηλεόρασης στη Λιουμπλιάνα - φωτ. αρχείου Ομάδα αρνητών του κορονοϊού και ακτιβιστών κατά του εμβολιασμού εισέβαλαν το βράδυ της Παρασκευής στο κτίριο που στεγάζει τη δημόσια τηλεόραση της Σλοβενίας RTV, ζητώντας να μεταδοθούν οι απόψεις τους. Το επεισόδιο έληξε με την παρέμβαση της αστυνομίας, η οποία συνέλαβε 20 άτομα. Τους αντιεμβολιαστές διαδηλωτές φέρεται να υποκινεί μια ομάδα με επικεφαλής ένας πρώην αξιωματικός του στρατού, ο Λάντισλαβ Τρόχα, βετεράνο του πολέμου του 1991 για την ανεξαρτησία της Σλοβενίας, σύμφωνα με το κρατικό πρακτορείο ειδήσεων της Σλοβενίας STA. #Slovenia, 2021:#NoMask #antivaxxers blabbering about ""genocide"" force their way into a national TV, after months of loud lunatic ""demonstrations"" right in front of the TV hq.Unf*ckingbelievable (that this happens, that such ""protests"" are even allowed).The VERY Dark Ages.🤦🏻‍♂️ https://t.co/yryT9T1jMA Η διευθύντρια ειδήσεων του σταθμού, Μάνιτσα Γιάνεζιτς Αμπρόζιτς, χαρακτήρισε το γεγονός «απαράδεκτη επίθεση στα μέσα ενημέρωσης, τη δημοσιογραφία και τη δημοκρατία», ενώ από την πλευρά της η ένωση των Σλοβένων δημοσιογράφων DNS ανακοίνωσε πως το επεισόδιο είναι απλώς «η κορυφή του παγόβουνου» στην «εκστρατεία μίσους» εναντίον των μέσων ενημέρωσης, κατηγορώντας τη συντηρητική κυβέρνηση του πρωθυπουργού Γιάνεζ Γιάνσα ότι την τροφοδοτεί. Ο διευθυντής της RTV Αντρέι Γκραχ Γουάτμο ανακοίνωσε αυξημένα μέτρα ασφαλείας, καθώς αρνητές του κορονοϊού διαδηλώνουν κατά διαστήματα εδώ και τέσσερις μήνες έξω από το κτίριο της τηλεόρασης και παρενοχλούν εργαζομένους της. Ωστόσο, όπως είπε, η περιοχή μπροστά από το κτίριο της τηλεόρασης είναι δημόσιος χώρος, οπότε δεν μπορεί να απαγορευθεί να διαδηλώνουν εκεί."
efsyn.gr,https://www.efsyn.gr/ellada/ygeia/308724_kataggelies-ston-pis-gia-antiemboliastes-poy-zitoyn-pseytika-pistopoiitika,ΥΓΕΙΑ,Καταγγελίες στον ΠΙΣ για αντιεμβολιαστές που ζητούν ψεύτικα πιστοποιητικά,2021-09-03 10:48, efsyn.gr ,"Σε πολύ σοβαρές καταγγελίες για το πώς αντιλαμβάνονται μερικοί την έννοια του υποχρεωτικού ελέγχου για κορονοϊό προκειμένου να πηγαίνουν στις δουλειές τους ή ακόμα και σε χώρους διασκέδασης προχώρησε η αντιπρόεδρος του Πανελλήνιου Ιατρικού Συλλόγου (ΠΙΣ) Άννα Μαστοράκου. Μιλώντας στο «iatropedia.gr», κατήγγειλε πως ιδιώτες αλλά και επιχειρηματίες πιέζουν ιδιοκτήτες διαγνωστικών κέντρων να δηλώσουν ψευδώς «θετικά» αποτελέσματα στα rapid test, τα οποία στη συνέχεια δύνανται να εξασφαλίσουν εξάμηνο πιστοποιητικό νόσησης και απαλλαγή από την υποχρέωση της διενέργειας rapid test με δαπάνη των πολιτών, όπως ορίζει ο νέος νόμος. «Πλέον γίνεται χαμός. Παίρνουν πάρα πολλά τηλέφωνα και λένε: «πόσα θέλεις για να μου δώσεις ένα ψεύτικο rapid test» ή «πόσα θέλεις για να με δηλώσεις ότι έχω εμβολιαστεί»χωρίς φυσικά να προσέρχεται για εμβολιασμό. Ειδικά τώρα τελευταία με τα rapid test που πλέον θα είναι υποχρεωτικά από 13 Σεπτέμβρη, υπάρχει μια πίεση του τύπου: «πόσα θες γιατρέ, γιατί δεν θέλω να έρχομαι. Με ένα πεντάευρο είσαι ικανοποιημένος να με δηλώσεις στο σύστημα ότι έχω κάνει;». Έτσι ώστε να παίρνει ο ενδιαφερόμενος αυτό που θέλει και να γλιτώνει ο γιατρός τα αναλώσιμα και τα εργατικά», τονίζει η αντιπρόεδρος του ΠΙΣ. Η κ.Μαστοράκου σχολιάζει πως το θράσος ορισμένων ξεπερνά κάθε προηγούμενο. «Υπήρξαν και επιχειρηματίες που επιχείρησαν να κάνουν διαπραγμάτευση με διαγνωστικά κέντρα για το προσωπικό τους. Δηλαδή, λένε παραδείγματος χάριν: «έχω 50 άτομα προσωπικό ανεμβολίαστους, πόσα θέλεις να μου τους δηλώνεις όλους ότι έκαναν rapid;». Έχουμε μείνει άφωνοι πραγματικά. Δηλαδή τους προτείνουν, αντί να τους δίνουν 500 ευρώ την εβδομάδα για να κάνουν τα rapid test, να τους δίνουν 150 ευρώ χωρίς κόπο, έξοδα και εργασία, για να τους δηλώνουν όλους και να μην υποβάλλονται καθόλου σε τεστ», υποστηρίζει η γιατρός, η οποία είναι και η ίδια ιδιοκτήτρια ιδιωτικού διαγνωστικού κέντρου στην Πάτρα. Όπως, είπε η κ. Μαστοράκου αν και στον ΠΙΣ, καταφτάνουν τέτοιες πληροφορίες, κανένας γιατρός δεν δέχεται να καταγγείλει επώνυμα σχετικά με τις πιέσεις που δέχεται. «Δεν υπάρχουν καταγγελίες έγγραφες. Όλη αυτή η συζήτηση, επειδή όπως καταλαβαίνετε είναι πάρα πάρα πολύ επικίνδυνη, είναι όλη προφορική. Δεν υπάρχει τίποτα επίσημο. Ωστόσο, κυκλοφορεί “ενημέρωση” μέσα στην κοινωνία, αν έχουν “τρυπώσει” κάποιοι και που έχουν καταφέρει να “τρυπώσουν”. Κάποιοι έχουν κάνει αναφορά ακόμη και για νοσοκομεία, ότι κατάφεραν να πάρουν ψεύτικα πιστοποιητικά εμβολιασμών. Αλλά είναι πολύ σποραδικά τα περιστατικά που ακούγονται»."
efsyn.gr,https://www.efsyn.gr/politiki/boyli/308642_yperaspistike-nomoshedio-epikaloymenos-mati-kai-ton-miki-theodoraki,ΒΟΥΛΗ,Υπερασπίστηκε το νομοσχέδιο επικαλούμενος το Μάτι και τον... Μίκη Θεοδωράκη,2021-09-02 17:18, efsyn.gr ,"Κωστής Χατζηδάκης Αντί να απαντήσει επί της ουσίας στην κριτική της αντιπολίτευσης για το ασφαλιστικό νομοσχέδιο, ο υπουργός Εργασίας επέλεξε να επιτεθεί στον πρόεδρο του ΣΥΡΙΖΑ, Αλέξη Τσίπρα, κατηγορώντας τον για διχαστικό λόγο και αλαζονεία, επικαλούμενος και την απώλεια του Μίκη Θεοδωράκη, για να επικυρώσει τον ισχυρισμό του. Όσον αφορά το επίμαχο νομοσχέδιο που βάλλεται από παντού, περιορίστηκε να πει ότι «ακολουθούμε ό,τι γίνεται στην υπόλοιπη Ευρώπη». Στην ομιλία του στην Ολομέλεια, ο Κωστής Χατζηδάκης είπε ότι «την ημέρα που οι Έλληνες ενωμένοι τιμούμε τον Μίκη Θεοδωράκη, ο κ. Τσίπρας ήρθε εδώ και μίλησε με τον τρόπο που όλοι τον ακούσαμε», υπογραμμίζοντας πως «ήρθε να κάνει τον ήρωα εκ του ασφαλούς γνωρίζοντας πως ο Πρωθυπουργός είναι στο υπουργικό συμβούλιο, που συνεδριάζει ακόμα». Ο υπουργός Εργασίας Κωστής Χατζηδάκης καταλόγισε στον αρχηγό της αξιωματικής ότι την ημέρα που «χάσαμε έναν μεγάλο Έλληνα που ξεχώρισε τόσο στην μουσική όσο και στη ζωή του, που μας έκανε να «σηκωθούμε λίγο ψηλότερα""» και εργάσθηκε για «την ενότητα των Ελλήνων», εκείνος διάλεξε για να προβεί «σε ένα ακόμα μάθημα διχασμού». Αναφερόμενος στη διαφορά της πολιτικής ευθύνης μεταξύ του πρωθυπουργού Κυριάκου Μητσοτάκη μετά τις καταστροφικές φωτιές και του Αλέξη Τσίπρα κατά την τραγωδία στο Μάτι, υποστήριξε ότι «ο Τσίπρας, τότε, δεν παραδέχτηκε κανένα λάθος ενώ ήταν στην εξουσία. Ο κ. Μητσοτάκης δεν προσχώρησε στο δικό σας δόγμα ότι όλα έγιναν λάθος, αλλά ζήτησε συγγνώμη από τον ελληνικό λαό για τα όποια λάθη έγιναν. Έκανε, κάνει και θα κάνει τις όποιες κινήσεις απαιτούνται για να λυθούν τα όποια προβλήματα». Αναφερόμενος στο φιάσκο της υπουργοποίησης του Ευάγγελου Αποστολάκη, υποστήριξε ότι «ο κ. Τσίπρας ήταν εκείνος που ζήτησε άλλη προσέγγιση στο θέμα της Πολιτικής Προστασίας και στις δομές. Όταν ο πρωθυπουργός κινήθηκε προς αυτή την κατεύθυνση και εσείς αντιδράσατε σαν κάποιον που ρίχνει μια ντουφεκιά στον αέρα και μετά τρομάζει ο ίδιος….». Εσείς, είπε «ήταν που αντιδράσατε χολερικά αντί να ικανοποιηθείτε και τώρα ζητάτε και εξηγήσεις;». Επίσης, καταλόγισε στον αρχηγό της αξιωματικής αντιπολίτευσης ότι «δεν έχετε καμία σχέση με την έννοια συναίνεση, τρέφεστε από τις χολερικές επιθέσεις και το δόγμα “ή τους τελειώνουμε ή μας τελειώνουν”. Αυτό πιστεύατε το 2015 αυτό πιστεύετε και τώρα. Αυτό βλέπει ο ελληνικός λαός και σας έχει κατατάξει» και τόνισε «είστε κατώτεροι της λέξης συναίνεσης. Παίζετε με τις λέξεις. Σήμερα παίξατε με την λέξη συναίνεση. Έχετε μετατρέψει το κόμμα σας σε μια κακόγουστη πολιτική θεατρική παράσταση». Αντίθετα, σημείωσε «η ΝΔ έχει συμμαχία με τους πολίτες και έχει μια κυβέρνηση που ξεπερνά τα στενά κομματικά όρια και σε αυτή την κατεύθυνση θα συνεχίσουμε μιλώντας με τους πολίτες». Όσον αφορά τις επικρίσεις του αρχηγού της αξιωματικής αντιπολίτευσης για τον ορισμό του Θανάση Πλεύρη ως υπουργού Υγείας λέγοντάς του ότι δεν μπορεί να ασκεί κριτική «και να μας ζητάτε και τα ρέστα» όταν «δικός σας πρώην αναπληρωτής υπουργός Υγείας Παύλος Πολάκης πριν δύο ημέρες παρέστη σε συγκέντρωση της ΠΟΕΔΗΝ που αντιδρά στην προσπάθεια εμβολιασμού των υγειονομικών. Όταν ο αναπληρωτής κλείνει το μάτι στους αντιεμβολιαστές». «Δεν είμαστε εμείς μακριά από τον κόσμο κ. Τσίπρα αλλά εσείς» του είπε ο κ. Χατζηδάκης και αντέτεινε «εμείς μειώσαμε τους φόρους, στηρίξαμε την κοινωνία με 40 δισ. ευρώ τον τελευταίο 1,5 χρόνο, μειώσαμε την ανεργία κατά 2% σε εξαιρετικά δύσκολες συνθήκες, δώσαμε μια έστω συμβολική αύξηση στον κατώτατο μισθό, ενισχύσαμε ουσιαστικά τη μεταναστευτική πολιτική της χώρας, έχουμε δώσει περήφανες απαντήσεις στην Τουρκία την τελευταία 2ετία, αλλά και στο υπουργείο Εργασίας αυξήσαμε γονικές άδειες, θεσπίσαμε μέτρα συμφιλίωσης της προσωπικής με την επαγγελματική ζωή, μειώσαμε ασφαλιστικές εισφορές, εισάγουμε την Ψηφιακή Κάρτα Εργασίας που είναι η καλύτερη ασπίδα έναντι στην αυθαιρεσία του εργοδότη. Και πιστεύετε πως είστε κοντά στον κόσμο όταν τον κοροϊδεύετε κατάμουτρα κάθε μέρα! Που άλλα λέγατε και κάνατε τα ακριβώς αντίθετα!» Επίσης, υπερασπίστηκε τις μεταρρυθμίσεις της κυβέρνησης τις οποίες χαρακτήρισε «χρήσιμες» για τον ελληνικό λαό, ενώ όσον αφορά το νομοσχέδιο καταλόγισε στον Αλέξη Τσίπρα ότι προσπαθεί να υιοθετήσει τα επιχειρήματα του ΚΚΕ.  «Εμείς, είπε θέλουμε οι Έλληνες και οι Ελληνίδες να είναι ευρωπαίοι. Να τους δείξουμε την εμπιστοσύνη που πρέπει και να τους αφήσουμε να κάνουν ατομικούς λογαριασμούς και να ξέρουν πού πάνε τα λεφτά τους, να έχουν έλεγχο στη σύνταξή τους. Αν εσείς εμπνέεστε από το ισχύον σύστημα, με γεια σας με χαρά σας και αναρωτήθηκε ποιο είναι το όραμά σας οι Επικουρικές Συντάξεις Ταμείο Ιονικής Λαϊκής- ΛΕΠΕΤΕ (Εθνικής Τράπεζας). Αν αυτό είναι το όραμά σας να το χαίρεστε, αλλά δεν είναι Ευρώπη, ούτε καν κοινής λογικής».  Υποστήριξε ότι «τα παραδείγματα που ανέφερε ο κ. Τσίπρας αναφέρονται σε χώρες της Ανατολικής Ευρώπης και της Αφρικής που όντως ιδιωτικοποίησαν το ασφαλιστικό τους σύστημα, αλλά δεν είναι αυτό που κάνουμε εμείς. Εμείς δεν θέλουμε η Ελλάδα να είναι η τελευταία τρύπα του ζουρνά που δεν συμμετέχει στη διεθνή τάση. Εμείς είμαστε πραγματικά η προοδευτική παράταξη, μια προοδευτική κυβέρνηση. Για δε τις επικρίσεις περί τζογαρίσματος, ο υπουργός ανέφερε πως αυτά είναι μόνο στο μυαλό του ΣΥΡΙΖΑ», πρόσθεσε. «Σας τυφλώνει ο δογματισμός σας, γι' αυτό και είστε χορηγοί μας. Γι' αυτό και χάνετε ψήφους και εμείς κερδίζουμε και ιδιαίτερα στους νέους ανθρώπους. Σας ευχαριστούμε, είμαστε ευγνώμονες». Ο υπουργός Εργασίας έκλεισε τις απαντήσεις του στον κ. Τσίπρα λέγοντας πως «εμείς δεν είμαστε διατεθειμένοι να κάνουμε άλλα λάθη στο ασφαλιστικό σύστημα. Εμείς βλέπουμε τι γίνετε στις προηγμένες ευρωπαϊκές χώρες και το ακολουθούμε. Εσείς μείνετε με τα δόγματά σας»."
efsyn.gr,https://www.efsyn.gr/kosmos/eyropi/308375_oi-antiemboliastes-stin-italia-prepei-na-plironoyn-gia-ta-exoda-nosileias-toys,ΕΥΡΩΠΗ,Οι αντιεμβολιαστές στην Ιταλία πρέπει να πληρώνουν για τα έξοδα νοσηλείας τους,2021-08-31 16:04, efsyn.gr ,"Σχόλια και πολλές αντιδράσεις προκάλεσαν τα λόγια του Αλέσιο Ντ' Αμάτο (υπεύθυνος υγείας της περιφέρειας της Ρώμη) σχετικά με τους αντιεμβολιαστές που εισάγονται στα ιταλικά νοσοκομεία με κορονοϊό. «Οι πολίτες αυτοί, οι οποίοι αρνούνται να εμβολιαστούν, πρέπει να αναλαμβάνουν μέχρι τέλους τις ευθύνες των επιλογών και των πράξεών τους», δήλωσε ο Ντ΄Αμάτο στην εφημερίδα Il Messaggero. «Το Λάτσιο, η περιφέρεια της Ρώμης, προσπαθεί να βρει τον τρόπο για να ζητήσει από τους αντιεμβολιαστές να πληρώνουν τα έξοδα της νοσηλείας τους. Θα το κάνουμε, ήρθε η ώρα να μπει μια τελεία», πρόσθεσε ο Ιταλός πολιτικός. Σύμφωνα με τον ιταλικό Τύπο κάθε ασθενής, που εισάγεται σε μονάδα εντατικής θεραπείας των νοσοκομείων, «κοστίζει» στο ιταλικό δημόσιο και στις περιφέρειές του 1.500 ευρώ την ημέρα. Κατά μέσο όρο, οι ασθενείς με covid 19 παραμένουν στις ΜΕΘ για διάστημα 17 ημερών.  Η πρώτη αντίδραση προήλθε από τον Έττορε Ροζάτο του κεντρώου κόμματος Ζωντανή Ιταλία (σ.σ. το οποίο στηρίζει την κυβέρνηση Ντράγκι). «Το δημόσιο σύστημα υγείας πρέπει να είναι προσβάσιμο δωρεάν για όλους. Τάσσομαι, όμως, υπέρ του υποχρεωτικού εμβολιασμού για το σύνολο των πολιτών, διότι το 90% των ασθενών με covid, που εισάγονται στις μονάδες εντατικής θεραπείας, δεν έχει εμβολιαστεί», υπογράμμισε ο Ροζάτο."
efsyn.gr,https://www.efsyn.gr/stiles/ypografoyn/308366_mia-ofeilomeni-apantisi-ston-ad-georgiadi,ΥΠΟΓΡΑΦΟΥΝ,Μια οφειλόμενη απάντηση στον Αδ. Γεωργιάδη,2021-08-31 14:55, Άρης Χατζηστεφάνου ,"Ύστερα από τη δημοσίευση στο φύλλο του Σαββάτου κειμένου μου σχετικά με τα φάρμακα μονοκλωνικών αντισωμάτων και την προώθησή τους από ακροδεξιούς Ρεπουμπλικάνους κυβερνήτες και γερουσιαστές στις ΗΠΑ, ο Άδωνις Γεωργιάδης επιχείρησε μια επικοινωνιακή ντρίπλα. Το πρόβλημα είναι ότι έκανε λάθος στα μισά στοιχεία που απέδωσε στο κείμενο ενώ παράλληλα αλλοίωσε το περιεχόμενό του. Μπορείτε να δείτε τον σχολιασμό του από τον υπουργό Ανάπτυξης στο βίντεο της εκπομπής «Κοινωνία Ώρα Mega» (από το 17:40). Λέει λοιπόν ο υπουργός ότι «Ρεπουμπλικάνοι κυβερνήτες στις ΗΠΑ προωθούν, αντί για τα εμβόλια, την ιβερμεκτίνη και τα μονοκλωνικά αντισώματα». Το κείμενο δεν περιλαμβάνει καμία αναφορά στην ιβερμεκτίνη. Συνεχίζει ο Γεωργιάδης λέγοντας ότι «κάθε θεραπεία ασθενούς με μονοκλωνικά αντισώματα κοστίζει στο κράτος επτά με οκτώ χιλιάδες δολάρια, ενώ το εμβόλιο (κοστίζει) από 15 έως ένα δολάριο». Το κείμενο αναφέρει ότι «μια δόση από το σκεύασμα μονοκλωνικών αντισωμάτων REGN-COV της Regeneron κοστίζει 1.200 δολάρια στις ΗΠΑ, περίπου 2.000 δολάρια στη Γερμανία και 800 δολάρια στην Ινδία (χωρίς το κόστος χορήγησης και νοσηλείας)» και «μια δόση από το αντίστοιχο φάρμακο της ελβετικής φαρμακοβιομηχανίας Roche κυμαίνεται στα 650 δολάρια στην Ινδία και φτάνει μέχρι τα 3.500 δολάρια στις ΗΠΑ». Το σημαντικό εδώ είναι ότι ο υπουργός αποκρύπτει το κεντρικότερο σημείο του κειμένου, που εξηγεί ότι οι υψηλές τιμές είναι αποτέλεσμα των πατεντών που διατηρούν οι φαρμακοβιομηχανίες (και τις οποίες στηρίζει και ο ίδιος). Όπως αναφέρω, κάθε δόση του φαρμάκου έχει κόστος παρασκευής περίπου 40 δολαρίων. Ακόμη και αυτό το ποσό είναι φυσικά πολύ μεγάλο σε σχέση με το κόστος παρασκευής των εμβολίων, αλλά σίγουρα ανεκτό για κάθε κράτος που θέλει να το χορηγήσει στους πολίτες του. Ο υπουργός αναφέρει τέλος ότι «οι κυβερνήτες και οι γιατροί που προβάλλουν τη θεραπεία με μονοκλωνικά αντισώματα, δήθεν το κάνουν για να υπερασπίσουν τα δικαιώματα των ανθρώπων ενώ στην πραγματικότητα παίρνουν μίζες από την εταιρεία Regeneron». Εδώ μπαίνουμε στην ουσία του ζητήματος και στον τρόπο με τον οποίο ο υπουργός αλλάζει το περιεχόμενο του κείμενου για να το χρησιμοποιήσει για τις δικές του πολιτικές σκοπιμότητες. Καταρχήν πουθενά δεν αναφέρω ότι οι κυβερνήτες και οι γιατροί «παίρνουν μίζες» για να προωθούν τα μονοκλωνικά. Τα συγκεκριμένα σκευάσματα έχουν τη στήριξη, μεταξύ άλλων, του επικεφαλής επιδημιολόγου των ΗΠΑ, Άντονι Φάουτσι, και είναι απαραίτητα στο στάδιο της θεραπείας, όπως τα εμβόλια είναι απαραίτητα στο στάδιο της πρόληψης. Σχολιάζοντας, όμως, την εμμονή των αντιεμβολιαστών με τα μονοκλωνικά, ανέφερα ότι οι ίδιοι δεν πτοήθηκαν ούτε με την αποκάλυψη ότι «ένας από τους σημαντικότερους χορηγούς της προεκλογικής εκστρατείας [του κυβερνήτη της Φλόριντας, Ρον Ντε Σάντις], ο Κεν Γκρίφιν, είχε μετοχές 16 εκατομμυρίων δολαρίων στην εταιρεία Regeneron, που προμηθεύει τη Φλόριντα με μονοκλωνικά σκευάσματα». Ο Γκρίφιν έχει επίσης μετοχές σε εταιρείες που παρασκευάζουν εμβόλια, παίζει δηλαδή σε όλα τα ταμπλό. Οι αντιεμβολιαστές όμως, ενώ βλέπουν θεωρίες συνωμοσίας πίσω από τα εμβόλια δεν βλέπουν τα τεράστια οικονομικά συμφέροντα πίσω από τα φάρμακα. Από αυτή την επισήμανση, όμως, μέχρι να φτάσουμε να λέμε ότι όσοι προωθούν τα μονοκλωνικά «παίρνουν μίζες» υπάρχει τεράστια (και σίγουρα κακόβουλη) διαφορά. Ο Άδωνις Γεωργιάδης λοιπόν πήρε ένα κείμενο που μιλά για την ανάγκη να έχουμε και εμβόλια και φάρμακα (αλλά χωρίς τις πατέντες των φαρμακοβιομηχανιών) και κατέληξε ότι όσοι προωθούν τα μονοκλωνικά παίρνουν μίζες. Καλή προσπάθεια αλλά λίγο φτηνή. Όσα φτηνά θα ήταν και τα μονοκλωνικά και τα εμβόλια εάν άνθρωποι σαν τον Γεωργιάδη δεν είχαν αφιερώσει τη ζωή τους στην προστασία της κερδοφορίας των πολυεθνικών του φαρμάκου."
efsyn.gr,https://www.efsyn.gr/tehnes/moysiki-horos/308325_den-kano-synaylies-me-pistopoiitika-emboliasmoy,ΜΟΥΣΙΚΗ - ΧΟΡΟΣ,«Δεν κάνω συναυλίες με πιστοποιητικά εμβολιασμού»,2021-08-31 06:00, Ιωάννα Σωτήρχου ,"Έρικ Κλάπτον «Δεν αντέχω άλλο αυτή τη μ..., αυτό πρέπει να σταματήσει»: ο Ερικ Κλάπτον στο τελευταίο τραγούδι του δηλώνει το μπούχτισμά του από τα μέτρα που έχουν επιβληθεί για την αντιμετώπιση της πανδημίας. Στο «This Has Gotta Stop» περιγράφει την προσωπική του περιπέτεια, την πρόσκαιρη παράλυση των άκρων του μετά τον εμβολιασμό του, εκφράζει φόβους για το πού μπορεί να οδηγήσουν οι νέες περιοριστικές ρυθμίσεις, αγωνιά για το μέλλον: «Σκέφτομαι τα παιδιά μου, τι έχει απομείνει γι’ αυτά κι έπειτα τι μας περιμένει στην πορεία» τραγουδά ενώ το συνοδευτικό βίντεο προβάλλει τον πλανήτη μας που λιώνει και μετά τυλίγεται στις φλόγες. Οι επικρίσεις του ξεκίνησαν από το ότι τα εμβόλια πρωτοπαρουσιάστηκαν ως ασφαλή και χωρίς παρενέργειες, χαρακτηρίζοντας τη σχετική πλημμελή πληροφόρηση προπαγάνδα. Σε δηλώσεις του που συνόδευσαν την κυκλοφορία του τραγουδιού, κόντρα στην ανακοίνωση της βρετανικής κυβέρνησης ότι θα απαιτούνται πιστοποιητικά εμβολιασμού για την πρόσβαση σε νυχτερινά κέντρα, είπε ότι δεν θα παίξει «σε κανένα στάδιο όπου γίνονται διακρίσεις στο ακροατήριο». Δηκτικός απέναντι στην κυριαρχία των οθονών στη ζωή μας, που λες και την έχουν υποκαταστήσει, εμφανίζει ανθρώπους προσηλωμένους στις οθόνες ή με πρόσωπο υπολογιστή και εξηγεί γιατί δυσφορεί: «Εχω τριγυρίσει πολύ πολύ καιρό, τα ’χω δει όλα και έχω συνηθίσει να είμαι ελεύθερος. Ξέρω ποιος είμαι, προσπαθώ να κάνω το σωστό...». Αυτή την ελευθερία τραγούδησε και πέρσι τον Δεκέμβριο στο τραγούδι του μεγάλου Βαν Μόρισον «Stand and Deliver», «Ψηλά τα χέρια» σε ελεύθερη απόδοση, το οποίο τα έβαζε με το λοκντάουν: διατυπώνει αμφιβολίες για τις έκτακτες νομοθετικές ρυθμίσεις, «μάγκνα κάρτα, δικαιώματα του ανθρώπου, Σύνταγμα, τι αξίζουν;», στηλιτεύει το αστυνομικό κράτος που δημιουργήθηκε, θέτει το ερώτημα αν «θέλεις να είσαι ελεύθερος ή σκλάβος» και εμμέσως εκθέτει το εργασιακό αδιέξοδο με το οποίο ήρθαν αντιμέτωποι οι καλλιτέχνες - και πολλοί εργαζόμενοι: «Δεν θέλω να είμαι πένης, ούτε πρίγκιπας, θέλω να κάνω τη δουλειά μου, να παίζω μπλουζ για τους φίλους μου...». Αλλωστε τα έσοδα από τη διάθεση του τραγουδιού προορίζονται για ένα ίδρυμα ενίσχυσης των καλλιτεχνών που πλήττονται από τα μέτρα και ίδρυσε γι’ αυτόν τον σκοπό ο Βαν. Παρ’ ότι 76άρηδες και οι δύο, γεγονός που τους εντάσσει στις ευάλωτες ομάδες, παραμένουν πιστοί στα ιδεώδη της γενιάς τους, εκφραστές της δεκαετίας του ’60, εκδίδοντας ακόμη τραγούδια αμφισβήτησης που υμνούν την ελευθερία. Οι αντιεμβολιαστές ας μη χαρούν. Ο Βαν ξεκαθάρισε, όταν λοιδορήθηκε σχετικά, ότι δεν είναι αντιεμβολιαστής: «Πιστεύω στην ελευθερία και σε μια ελεύθερη κοινωνία. Που σημαίνει ότι πιστεύω στην ελευθερία της επιλογής σε σχέση με τον εμβολιασμό»."
efsyn.gr,https://www.efsyn.gr/ellada/ygeia/308352_plirotita-100-stis-meth,ΥΓΕΙΑ,Πληρότητα 100% στις ΜΕΘ,2021-08-31 06:00, Απόστολος Λυκεσάς ,"Η πανδημία καλπάζει ξανά στη Θεσσαλονίκη αλλά η κυβέρνηση, αντί να ενισχύσει το αποδυναμωμένο ΕΣΥ, επιλέγει να διχάζει προσπαθώντας να κάμψει τις αναστολές και το ηθικό των ανεμβολίαστων υγειονομικών. Ετσι, την ώρα που είναι γεμάτες οι ΜΕΘ στη Θεσσαλονίκη και στέλνονται ασθενείς στο Νοσοκομείο της Κοζάνης (!), η συζήτηση έχει μεταφερθεί στην υποχρεωτικότητα ή μη του εμβολιασμού, συζήτηση που πολλές φορές δηλητηριάζει επικίνδυνα το κλίμα στις σχέσεις των εργαζομένων. Η μέθοδος της πειθούς με επιχειρήματα μοιάζει να έχει εγκαταλειφθεί ολοκληρωτικά και αύριο το πρωί, όταν ο πρωθυπουργός Κυριάκος Μητσοτάκης θα βρεθεί στη Θεσσαλονίκη, θα φανούν καθαρά τα αποτελέσματα του… κνούτου. Κυριάκος Μητσοτάκης και Γιάννα Αγγελοπούλου τον Απρίλιο στα εγκαίνια της ΜΕΘ που παραμένει κλειστή Τα πρώτα στοιχεία δείχνουν ότι η μέθοδος της «σιδερένιας επιβολής» με την απειλή της αναστολής εργασίας έχει αποτέλεσμα περίπου για το ήμισυ του αριθμού των υγειονομικών που μέχρι την αρχή του καλοκαιριού αρνούνταν να εμβολιαστούν. Η «Εφ.Συν.» επικοινώνησε χθες με γιατρούς και νοσηλευτές –συνδικαλιστές και μη– του συνόλου των νοσοκομείων της Θεσσαλονίκης και, εν αναμονή των τελικών στοιχείων, φαίνεται ότι σε κάποια νοσοκομεία μέχρι χθες το μεσημέρι ο αριθμός των αρνητών είχε μειωθεί κατά το ήμισυ. Σε ό,τι αφορά τους γιατρούς φαίνεται ότι ο αριθμός των μη εμβολιασμένων είναι σχεδόν αμελητέος ενώ παραδόξως το πρόβλημα παραμένει σε κατηγορίες εργαζομένων όπως το διοικητικό προσωπικό, αλλά και κάποιες ειδικότητες του νοσηλευτικού προσωπικού. Με δεδομένο ότι καθαρή εικόνα θα έχουμε σήμερα υπάρχουν συνδικαλιστές που επανεξέταζαν χθες τη στάση τους σχετικά με τις αυριανές κινητοποιήσεις που είχαν εξαγγελθεί μπροστά στις πύλες των νοσοκομείων. Εγκυρες πληροφορίες θέλουν πάντως ιδιωτικές εταιρείες με εξειδίκευση στους εργολαβικούς εργαζόμενους να ετοιμάζουν λίστες με κατηγορίες εργαζομένων που θα κληθούν να αναπληρώσουν όσους θα τεθούν σε αναστολή εφόσον εξακολουθούν να επιμένουν στην αντιεμβολιαστική τους στάση. Πρόκειται για μεγάλες εταιρείες που έχουν ήδη μακροχρόνιες σχέσεις με τα νοσοκομεία για προσφορά εργασίας που εκκινεί από τον χώρο της ασφάλειας ενώ δραστηριοποιούνται παράλληλα και στον τομέα της καθαριότητας. Καθίσταται προφανές όμως ότι το όποιο πρόβλημα δημιουργηθεί δεν θα έχει να κάνει με υγειονομικούς της πρώτης γραμμής στη μάχη κατά της πανδημίας –είναι εμβολιασμένοι σε ποσοστό άνω του 99%– αλλά με προσωπικό των νοσοκομείων που έχει ελάχιστη ή και καθόλου εμπλοκή με τον κορονοϊό. Μεγάλος ήταν ο θυμός για τη στάση της κυβέρνησης στο θέμα της επίδειξης πιστοποιητικού εμβολιασμού καθώς μέχρι την ώρα της έκδοσης της απόφασης η κυβέρνηση φαινόταν αποφασισμένη να το ζητά και από τους εμβολιασμένους γιατρούς και νοσηλευτές. Ετσι χθες το πρωί συνδικαλιστές στα νοσοκομεία της πόλης διακινούσαν το έγγραφο της ΠΟΕΔΗΝ για την άρνηση κατάθεσης του πιστοποιητικού με αποτέλεσμα να δημιουργούνται συνθήκες σύγκρουσης και μεταξύ των εμβολιασμένων, αφού άλλοι ζητούσαν σκληρή στάση απέναντι στους αντιεμβολιαστές και άλλοι επιθυμούσαν να συμπαρασταθούν σε όσους κινδυνεύουν να μπουν σε αναστολή εργασίας. Κάτω από όλη αυτή τη συζήτηση για την υποχρεωτικότητα και τις αναστολές εργασίας η κυβέρνηση κρύβει το μεγάλο πρόβλημα που υπάρχει ήδη στη Θεσσαλονίκη με τις κλίνες ΜΕΘ και την εξοργιστική αδιαφορία που επιδεικνύει για τη στελέχωση του ΕΣΥ. Είναι χαρακτηριστικό πως τη στιγμή που όλα τα κρεβάτια ΜΕΘ στη Θεσσαλονίκη είναι καλυμμένα σε ποσοστό που αγγίζει καθημερινά το 100% –τόσο για περιστατικά Covid όσο και για τα υπόλοιπα νοσήματα– η υπερσύγχρονη μονάδα των 18 κλινών ΜΕΘ, προσφορά της Γιάννας Αγγελοπούλου-Δασκαλάκη και της «Επιτροπής Ελλάδα 2021», την οποία εγκαινίασε ο πρωθυπουργός τον περασμένο Απρίλιο στο Νοσοκομείο Παπανικολάου, παραμένει κλειστή (!) λόγω έλλειψης προσωπικού, το οποίο αφενός δεν υπήρχε και όταν εγκαινιάστηκε και αφετέρου δεν έχουν καν προκηρυχτεί θέσεις για τη στελέχωσή της. Τα λόγια και τα σχόλια περιττεύουν…"
efsyn.gr,https://www.efsyn.gr/ellada/koinonia/308124_epeisodiaki-sygkentrosi-antiemboliaston-stin-athina,ΚΟΙΝΩΝΙΑ,Επεισοδιακή συγκέντρωση αντιεμβολιαστών στην Αθήνα,2021-08-29 19:53, efsyn.gr ,"Ένταση και επεισόδια έλαβαν χώρα με το τέλος της συγκέντρωσης των αντιεμβολιαστών στην Αθήνα. Ομάδες από τους διαδηλωτές πέταξαν αντικείμενα στους αστυνομικούς, οι οποίοι έκαναν εκτεταμένη χρήση χημικών και κρότου-λάμψης, χρησιμοποίησαν αύρα και επιδόθηκαν σε ανθρωποκυνηγητό στους γύρω δρόμους, ωθώντας τους διαδηλωτές προς το Μοναστηράκι.  Αργά το βράδυ, έγινε γνωστό ότι η αστυνομία προσήγαγε 47 άτομα στη ΓΑΔΑ, ενώ για όσα έγιναν στη συγκέντρωση ενημερώθηκε η Εισαγγελία Πλημμελειοδικών Αθηνών. Νωρίτερα, αρκετές εκατοντάδες κόσμου συμμετείχαν σήμερα το βράδυ, σε συγκεντρώσεις που έγιναν σε Αθήνα και Θεσσαλονίκη, κατά του εμβολιασμού – και κυρίως, ενάντια στην υποχρεωτικότητα του εμβολιασμού.  Και στις δύο συγκεντρώσεις, ισχυρή ήταν η παρουσία αστυνομικών δυνάμεων.  Επίσης, τόσο στην Αθήνα όσο και στη Θεσσαλονίκη, διαδήλωσαν και ομάδες υγειονομικών, με αφορμή την απόφαση της κυβέρνησης να τους βάλει σε αναστολή από 1η Σεπτεμβρίου, στην περίπτωση που δεν καταθέσουν πιστοποιητικό εμβολιασμού. Στο Σύνταγμα, οι αντιεμβολιαστές εκδήλωσαν την αντίθεσή τους με χαρακτηριστικά συνθήματα κατά του εμβολιασμού, και κρατώντας πανό και ελληνικές σημαίες. Το «παρών» στη συγκέντρωση έδωσαν μερικές χιλιάδες άτομα. Στη Θεσσαλονίκη, μετά τη συγκέντρωση ακολούθησε πορεία στο κέντρο της πόλης. "
efsyn.gr,https://www.efsyn.gr/politiki/paraskinia/308117_kafeneio-toy-kampoyraki,ΠΑΡΑΣΚΗΝΙΑ,Το καφενείο του Καμπουράκη,2021-08-29 17:55, Δημήτρης Κανελλόπουλος ,"Ο Δημήτρης Καμπουράκης  Ευτυχώς ο Δημήτρης Καμπουράκης επανήλθε στον φιλόξενο αέρα του ΣΚΑΪ, ξεκίνησε η εκπομπή του το Σαββατοκύριακο που κάνει πρεμιέρα στο ίδιο κανάλι και το Big Brother. Επέστρεψε λοιπόν ο κ. Καμπουράκης και αυτό αποτελεί κέρδος για τη δημοσιογραφία. Σήμερα λοιπόν είπε στον αέρα πως οι περισσότεροι αντιεμβολιαστές στην Ελλάδα είναι αριστεροί. «Η Ελλάδα είναι η μόνη χώρα», παρατήρησε με στόμφο, «που έχει πλειοψηφία η αριστερά» στους αρνητές των εμβολίων. «Σε όλο τον υπόλοιπο κόσμο έχει η ακροδεξιά», πρόσθεσε κουνώντας με απορία το κεφάλι του. Και συμφώνησε και η συμπαρουσιάστρια της εκπομπής. Από πού προκύπτει άραγε αυτό που είπε ο Δημήτρης Καμπουράκης; Από πού το συμπέρανε; Διότι οι έρευνες και τα γκάλοπ άλλα λένε. Αφήστε δε τις συγκεντρώσεις των αρνητών που ήταν όλοι με λάβαρα, σταυρούς κι ελληνικές σημαίες. Αριστεροί ήταν όλοι αυτοί; Αυτό που λέει ο Δημήτρης Καμπουράκης, από πού το συμπέρανε; Από τις συγκεντρώσεις των αντεμβολιαστών μήπως που είναι όλοι ακροδεξιοί και μακεδονομάχοι; Γιατί δεν μας το εξηγεί και αναλύει; pic.twitter.com/8IIefkH1Lg «Ανάλυση από τα lidl. Δεν διαβάζει ούτε τις δημοσκοπήσεις. Αλλά αν δεν υπάρχει αντίλογος...» έγραψε στο Twitter και ο Σεραφείμ Κοτρώτσος.   «Είναι απίστευτο αυτό που συμβαίνει. Ενώ σε όλες τις χώρες οι αρνητές της πανδημίας και των εμβολίων είναι δηλωμένοι ακροδεξιοί, στην Ελλάδα είναι ακροδεξιοί που παρίσταναν τους φιλελεύθερους ψηφίζοντας Μητσοτάκη» έγραψε κάποιος άλλος στο Twitter. Να ρωτήσω κάτι άλλο όμως και θέλω την άποψή σας: πόσες πιθανότητες δίνετε σε ένα κανάλι που επιλέγει ένα τηλεσκουπίδι για ψυχαγωγία το βράδυ, να παρουσιάζει σοβαρή και έγκυρη ενημέρωση στις δημοσιογραφικές του εκπομπές το πρωί; Είναι αλληλένδετα ή ξεχωριστά πράγματα άραγε; Καμπουράκης το πρωί, Big Brother το βράδυ. Αν κάποιος πάντως σε οποιοδήποτε ελληνικό καφενείο έλεγε πως οι αρνητές είναι αριστεροί θα εισέπραττε «καρπαζιές». Θα τον έπαιρναν στο κυνήγι οι ίδιοι οι αντεμβολιαστές...  "
efsyn.gr,https://www.efsyn.gr/ellada/koinonia/308061_emeis-kaname-hreos-mas-kai-embolio-i-kybernisi-ti-kanei,ΚΟΙΝΩΝΙΑ,"«Εμείς κάναμε το χρέος μας και το εμβόλιο, η κυβέρνηση τι κάνει;»",2021-08-29 15:08, Μιχαήλ Άγγελος Κωνσταντόπουλος ,"Το εμβολιαστικό κέντρο «Προμηθέας» στο Μαρούσι Eίμαστε υπέρ του εμβολιασμού, αλλά ο τρόπος που τον προωθεί αυτή τη στιγμή η κυβέρνηση είναι τουλάχιστον... άκομψος. Η παραπάνω πρόταση αποτελεί μια προσπάθεια να συνοψίσουμε τις απόψεις των πολιτών που συναντήσαμε στο οδοιπορικό της «Εφ.Συν.» στα δύο μεγαλύτερα εμβολιαστικά κέντρα της Αθήνας σε Μαρούσι και Περιστέρι. Στους υπεύθυνους των εμβολιαστικών κέντρων που βρίσκονται υπ’ ευθύνη των ενόπλων δυνάμεων δεν επιτρέπονται οι δηλώσεις, οπότε αρκεστήκαμε στα όσα μας είπαν οι πολίτες που έρχονταν να εμβολιαστούν. Νέοι και μεγαλύτεροι που δεν έχουν εμβολιαστεί μέχρι τώρα δηλώνουν κυρίως ότι υπήρξαν διστακτικοί και όχι αρνητές, ενώ σίγουρα βλέπουν τα μέτρα ως έναν λόγο επίσπευσης του εμβολιασμού τους, που αποτελεί έναν τρόπο να συνεχίσουν όσο το δυνατόν πιο απρόσκοπτα την καθημερινότητά τους. Ανάμεσά τους και ορισμένοι ανήλικοι 12-18 ετών, που προχωρούσαν στον εμβολιασμό τους παρουσία των γονέων τους. Φτάνουμε πρώτα, την Παρασκευή το πρωί, έξω από το mega εμβολιαστικό κέντρο στο Περιστέρι. Πλέον, δεν συναντάει κανείς τις ουρές της άνοιξης, αλλά η προσέλευση έχει αυξηθεί σε σύγκριση με το προηγούμενο δεκαπενθήμερο των διακοπών. Υπάρχει μια σταθερή ροή από πολίτες που έρχονται τόσο για τη δεύτερη δόση όσο και άλλων που έκλεισαν το ραντεβού τους ακόμα και την προηγούμενη ημέρα, για να «τελειώνουν» όσο πλησιάζει το φθινόπωρο. Πρώτο συναντάμε τον Ηλία Κλώσσα, φοιτητή φυσικοθεραπείας. Οπως μας λέει, έκανε την πρώτη δόση του εμβολίου της Pfizer, την οποία θα έκανε και νωρίτερα, αλλά τον Ιανουάριο είχε νοσήσει από κορονοϊό και είχε αντισώματα. Οπως επισημαίνει, τα νέα μέτρα ήταν σίγουρα ένας από τους παράγοντες που τον ώθησαν στο να προχωρήσει στον εμβολιασμό του, όπως παράλληλα πιστεύει ότι αποτελεί και τον μόνο τρόπο για να συνεχίσει κανονικά τη ζωή του και τις ασχολίες του. «Υπάρχει όμως αυτό, υπάρχει και το αναγκαστικό που σε χαλάει», μας λέει σε ερώτηση σχετικά με τη φύση των μέτρων. Και η Κατερίνα είναι φοιτήτρια της Φιλοσοφικής: «Στην ουσία, μας αναγκάζουν», λέει στην Εφ.Συν. Η ίδια δεν έβρισκε λόγο να κάνει το εμβόλιο νωρίτερα, αλλά το κόστος των rapid tests για να παρακολουθεί τα μαθήματα στη σχολή της, να εργαστεί και να ταξιδέψει, λειτούργησε ως μοχλός πίεσης. Προγραμμάτισε το ραντεβού της μόλις μία ημέρα πριν, αφού έμαθε τα νέα μέτρα. «Θεωρώ ότι τα μέτρα της κυβέρνησης είναι εντελώς εκβιαστικά και δεν υπάρχει λόγος να γίνεται αυτό, ειδικά στους νέους», καταλήγει. Η Λαμπρινή είναι νοσηλεύτρια και περιμένει έξω από το εμβολιαστικό κέντρο τον σύζυγό της, που μέχρι τώρα αρνούνταν πεισματικά να εμβολιαστεί. Κίνητρό τους, να κάνουν ένα ταξίδι στο εξωτερικό και συγκεκριμένα στη Νορβηγία, όπου ζουν η κόρη και τα εγγόνια τους. «Δεν “έψησα” εγώ τον άντρα μου να κάνει το εμβόλιο, αλλά πιο πολύ το ότι θέλει να δει τα εγγόνια του. Βλέπω συναδέλφους να κάνουν το εμβόλιο, γιατί φοβούνται για τη δουλειά τους. Πρέπει να το κάνουμε». «Προχώρησα στο εμβόλιο, γιατί, αν αρχίσουν τα πανεπιστήμια, πρέπει να το έχω, αλλά και για να νιώθω ασφαλής. Ηταν η δεύτερη δόση, είχα κάνει ήδη την πρώτη», ακούμε από τη Φέλια, φοιτήτρια Νομικής, που δεν συσχετίζει την απόφασή της με τα νέα μέτρα. Η ίδια δηλώνει αρκετά φοβισμένη για το τι θα συμβεί στα αμφιθέατρα με την επιστροφή των φοιτητών, θεωρώντας λογικό μέτρο την προϋπόθεση εμβολίων ή τεστ, καθώς ελλοχεύει ο κίνδυνος εύκολης μετάδοσης του ιού. «Είμαι υπέρ του εμβολιασμού, θα ήθελα να το κάνουν και οι συμφοιτητές μου», μας επισημαίνει. Λίγο αργότερα, βγαίνει από το εμβολιαστικό κέντρο ο Κώστας, ιδιωτικός υπάλληλος, που τονίζει ότι δεν ήταν απαραίτητο μέχρι στιγμής για τη δουλειά του αλλά σιγά σιγά ξεπέρασε τους ενδοιασμούς του. Εκείνο που δεν του αρέσει στον... άκομψο τρόπο της κυβέρνησης είναι ότι μπορεί να προκαλέσει περαιτέρω διχασμό και να κάνει ακόμα πιο φανατικούς ορισμένους αντιεμβολιαστές. Για ένα χρέος που πρέπει να κάνουν οι πολίτες την ώρα που το κράτος δεν κάνει στην πραγματικότητα το δικό του χρέος μίλησε στην «Εφ.Συν.» ο Ρομά στην καταγωγή και μουσικός στο επάγγελμα, Νεκτάριος Αθανασόπουλος. «Από τον Μάρτιο του 2020, σταμάτησα ουσιαστικά να δουλεύω και δεν πήρα κανένα επίδομα, παρά τα τελευταία ένσημά μου ως μουσικού. Με είχαν φτάσει σε σημείο να σκέφτομαι να αυτοκτονήσω, απελπίστηκα, βρέθηκα στο Δρομοκαΐτειο, δεν μπορούσα να φέρω ένα μεροκάματο στην οικογένειά μου», μας λέει με παράπονο. Με το εμβόλιο πιστεύει ότι θα μπορέσει να ξαναρχίσει τη ζωή του και να εργαστεί, φοβούμενος ένα νέο, καθολικό lockdown. Μάλιστα, προτρέπει και τους υπόλοιπους Ρομά να εμβολιαστούν. Ο Παναγιώτης και ο Αλέξανδρος είναι δίδυμοι και πήραν την απόφαση να εμβολιαστούν μαζί με το εμβόλιο της Pfizer, μία ημέρα μετά την πλήρη έγκρισή του από τον αμερικανικό FDA, αλλά και την ανακοίνωση των κυβερνητικών μέτρων. Εως τώρα, δεν ήταν αρνητικοί απέναντι στον εμβολιασμό, αλλά παρέμεναν διστακτικοί και ήθελαν περισσότερες πληροφορίες για πιθανούς κινδύνους. Και εκείνοι έκλεισαν το ραντεβού μόλις μία ημέρα πριν. «Δεν συμφωνώ με αυτά τα μέτρα. Δεν είμαι καθόλου υπέρ του διαχωρισμού και με τις ταμπέλες», μας λέει ο Παναγιώτης που εργάζεται σε μίνι μάρκετ. Ο αδερφός του, Αλέξανδρος, μου λέει ότι το συζητούσαν μεταξύ τους για καιρό και πήραν μία συνειδητοποιημένη απόφαση. Ως εργαζόμενος στην εστίαση, χρειαζόταν να εμβολιαστεί για να μην πληρώνει τα διαγνωστικά τεστ, γεγονός που συνιστά εξαναγκασμό, που θεωρεί σε έναν βαθμό στέρηση της πραγματικής ελευθερίας επιλογής των πολιτών. Μερικές ώρες αργότερα, βρισκόμαστε στο άλλο μεγάλο εμβολιαστικό κέντρο, το «Προμηθέας» στο Μαρούσι. Την ώρα που ξεκινάμε το ρεπορτάζ, κάποιος προφανώς αρνητής περνάει κορνάροντας με το μηχανάκι του και φωνάζοντας «πρόβατα, πρόβατα!», όμως οι λίγοι πολίτες που περιμένουν απ’ έξω δεν χάνουν την ψυχραιμία τους και ο άνδρας αποχωρεί, χωρίς να έχει καταφέρει να προκαλέσει. Η Αννα εργάζεται σε διαγνωστικό κέντρο και μπορεί να κάνει δωρεάν τεστ, αλλά πιστεύει ότι τα μέτρα της κυβέρνησης είναι υπερβολικά, διχαστικά και περιλαμβάνουν το στοιχείο της επιβολής σε ένα ιατρικό θέμα. Θεωρεί ότι αναγκάζεται να κάνει το εμβόλιο, φοβούμενη για ένα θέμα υγείας που αντιμετωπίζει. «Αναγκαίο κακό» χαρακτηρίζει τον εμβολιασμό της με αυτό τον τρόπο και η Χρύσα που, πάντως, φοβάται το να νοσήσει από κορονοϊό. «Δεν ήμουν από τους αρνητές, ούτε από εκείνους που έτρεξαν να το κάνουν», μας λέει χαρακτηριστικά. Στο Μαρούσι, συναντήσαμε και περισσότερες περιπτώσεις ανηλίκων που εμβολιάστηκαν, συνοδευόμενοι από τους γονείς τους. Μία από αυτές είναι ο Μάρκος, 14 ετών, μαθητής της Γ’ γυμνασίου: «Εκανα το εμβόλιο, γιατί φοβάμαι ότι μπορεί μέσα στην τάξη να κολλήσω. Οι γονείς μου έχουν ήδη εμβολιαστεί και δεν φοβάμαι για τις παρενέργειες. Πέρυσι κάναμε όλη σχεδόν τη χρονιά τηλεκπαίδευση, στην αρχή μου άρεσε αλλά μετά κουράστηκα. Προτιμώ να είμαι στο σχολείο, για να είμαι με τους φίλους μου, αλλά και γιατί το μάθημα γίνεται καλύτερα», λέει στην «Εφ.Συν.». Για μια δύσκολη χρονιά με πανελλήνιες, έπειτα από τηλεκπαίδευση, μας μιλάει και η 18χρονη Φωτεινή, που δεν μπορεί ακόμη να εμβολιαστεί, καθώς την άνοιξη νόσησε από κορονοϊό. Το μοναδικό μέλος χωρίς πιστοποιητικό νόσησης στην οικογένεια είναι η αδερφή της, Ιωάννα, που δεν το έλαβε, καθώς ήταν ασυμπτωματική και δεν προχώρησε σε διαγνωστικό τεστ: «Εκανα το εμβόλιο, γιατί θέλω να επιστρέψω στη Σχολή μου, το τμήμα προσχολικής εκπαίδευσης στη Ρόδο. Θεωρώ ότι το μέτρο με τα rapid tests στους ανεμβολίαστους φοιτητές, ειδικά στην επαρχία, συνιστά σημαντική επιβάρυνση, θα μπορούσαν να είναι δωρεάν». Η Ιωάννα θα πάρει και τα 150 ευρώ του freedom pass, τα οποία θα χρησιμοποιήσει για τη μετάβασή της στη Ρόδο. «Το μαχαίρι στον λαιμό είναι εδώ», μας λέει, τέλος, ο Μιχάλης, ένας από τους λίγους μεγαλύτερης ηλικίας που είχαν προγραμματίσει το ραντεβού τους την Παρασκευή. Ο ίδιος φοβάται τα μέτρα που επιβάλλονται, καθώς χωρίς το εμβόλιο εκτιμά ότι δεν θα μπορεί σε λίγο καιρό ούτε να καθίσει για έναν καφέ. Στο Κέντρο Υγείας στα Καμίνια ακούς μόνο τα τζιτζίκια. Δεν υπάρχουν ουρές, ούτε καν υπάρχει κόσμος που να μπαινοβγαίνει πριν ή μετά το «τσίμπημα». Η μόνη που συναντάμε είναι μια νοσηλεύτρια που φεύγει μετά τη λήξη της βάρδιας: Ο Αύγουστος είναι νεκρός μήνας για τους εμβολιασμούς. Ισως υπάρχει κίνηση τα πρωινά, μα γενικά όλοι είναι σε άδεια και έρχονται ελάχιστοι καθημερινά», μας λέει. Ενας ταξιτζής, παραδίπλα, που κάνει πιάτσα περιμένοντας να παραλάβει εμβολιασμένους, συμπληρώνει: «Είμαι εδώ τις τελευταίες 2 ώρες, μόλις 2 άτομα έχουν μπει στο εμβολιαστικό». «Ισως αλλάξουν τα πράγματα από Σεπτέμβρη που θα επιστρέψει ο κόσμος, αλλά θα φανεί αν τελικά ο κόσμος θα πειστεί να εμβολιαστεί, λόγω των μέτρων». Ε.Π."
efsyn.gr,https://www.efsyn.gr/themata/infowar/308001_farmaka-i-embolia-lathos-erotima,INFOWAR,Φάρμακα ή εμβόλια; Το λάθος ερώτημα,2021-08-28 21:10, Άρης Χατζηστεφάνου ,"Σχεδόν δύο χρόνια μετά το ξέσπασμα της πανδημίας, χρειάζεται πραγματικά πολλή προσπάθεια για να μετατρέψεις μια από τις πιο εύπορες περιοχές του πλανήτη σε επίκεντρο μετάδοσης του κορονοϊού. Ο κυβερνήτης, όμως, της Φλόριντας, Ρον Ντεσάντις, τα κατάφερε. Αφού απέρριψε την επιβολή μάσκας, λοκντάουν και εμβολιασμού και απαγόρευσε σε σχολεία, πανεπιστήμια, κρουαζιερόπλοια και δημόσιες υπηρεσίες να ζητούν πιστοποιητικό εμβολιασμού ή αρνητικού τεστ, είδε την πολιτεία του να ξεπερνά τα τρία εκατομμύρια κρούσματα και τους 42.000 νεκρούς. Από τα μέσα του καλοκαιριού ένα στα πέντε κρούσματα στις ΗΠΑ καταγράφεται στη Φλόριντα. Η άρνηση της πραγματικότητας ενίσχυε πολιτικά τον Ντε Σάντις, που έβλεπε τη δημοτικότητά του να αυξάνεται, καθώς χάιδευε τα αυτιά του σκληρού πυρήνα των Ρεπουμπλικάνων αντιεμβολιαστών. Οταν, όμως, «o κόμπος έφτασε στο χτένι», ο κυβερνήτης άλλαξε γραμμή και έριξε όλο το βάρος του στις θεραπείες με μονοκλωνικά αντισώματα. Σε λίγες εβδομάδες, κατάφερε να μετατραπεί σε ίνδαλμα χιλιάδων αντιεμβολιαστών εντός και εκτός των ΗΠΑ. Ακόμη, μάλιστα, και η αποκάλυψη ότι ένας από τους σημαντικότερους χορηγούς της προεκλογικής του εκστρατείας, ο Κεν Γκρίφιν, είχε μετοχές 16 εκατομμυρίων δολαρίων στην εταιρεία Regeneron, που προμηθεύει τη Φλόριντα με μονοκλωνικά σκευάσματα, δεν έκαμψε τους απανταχού θαυμαστές του. «Δεν καταλαβαίνω», δήλωνε προ ημερών o Ντέιβιντ Στερνς, διοικητής σε νοσοκομείο της Νότιας Φλόριντας, «γιατί οι άνθρωποι φοβούνται μέχρι θανάτου ένα εμβόλιο με το οποίο δουλεύουμε εδώ και δέκα χρόνια, αλλά τρέχουν να βάλουν στο σώμα τους ένα εξαιρετικά πειραματικό κοκτέιλ φαρμάκων». Αγνοώντας τις συμβουλές της παγκόσμιας επιστημονικής κοινότητας, που υποστηρίζει ότι η θεραπεία με φάρμακα είναι απαραίτητη αλλά συμπληρωματική της πρόληψης με εμβόλια, οι ακραίοι υποστηρικτές των μονοκλωνικών πυροδότησαν μια ομολογουμένως ενδιαφέρουσα συζήτηση για την πολιτική οικονομία των εμβολίων. Βασικό επιχείρημά τους είναι ότι οι φαρμακοβιομηχανίες σαμποτάρουν τα «φτηνά» φάρμακα, γιατί οι πωλήσεις εμβολίων τούς προσφέρουν μεγαλύτερη κερδοφορία. Μια δόση, όμως, από το σκεύασμα μονοκλωνικών αντισωμάτων REGN-COV της Regeneron κοστίζει 1.200 δολάρια στις ΗΠΑ, περίπου 2.000 δολάρια στη Γερμανία και 800 δολάρια στην Ινδία (χωρίς το κόστος χορήγησης και νοσηλείας). Μια δόση από το αντίστοιχο φάρμακο της ελβετικής φαρμακοβιομηχανίας Roche κυμαίνεται στα 650 δολάρια στην Ινδία και φτάνει μέχρι τα 3.500 δολάρια στις ΗΠΑ. Οταν, μάλιστα, ο ΟΗΕ ενέκρινε το συγκεκριμένο σκεύασμα για ασθενείς με COVID-19 σε κρίσιμη κατάσταση, οι Γιατροί Χωρίς Σύνορα (MSF) ζήτησαν από τη Roche να μειώσει άμεσα την τιμή του και να άρει τις πατέντες, επιτρέποντας σε άλλες χώρες να το παρασκευάζουν μαζικά. Η έκκληση, προφανώς, έπεσε στο κενό, όπως συνέβη και με τα αιτήματα για τις πατέντες των εμβολίων. Ακόμη, όμως, και χωρίς τις πατέντες, η ανθρωπιστική οργάνωση Oxfam αναφέρει ότι κάθε δόση εμβολίου της Pfizer θα μπορούσε να παραχθεί με 1,18 δολάρια, ενώ οι MSF υπολογίζουν ότι μια δόση του φαρμάκου της Roche παρασκευάζεται για περίπου 40 δολάρια. Η κερδοφορία, βέβαια, μιας εταιρείας δεν καθορίζεται μόνο από το κόστος παραγωγής και την τιμή πώλησης αλλά και από τον αριθμό των προϊόντων που χορηγούνται. Οι εταιρείες, λοιπόν, υποστηρίζουν οι αντιεμβολιαστές προτιμούν τον μαζικό εμβολιασμό σε σχέση με την πώληση μερικών εξαιρετικά ακριβών φαρμάκων. Είναι, όμως, έτσι; Οπως είχαν εξηγήσει πριν από χρόνια οι οικονομολόγοι Μάικλ Κρέμερ, από το πανεπιστήμιο του Χάρβαρντ και Κρίστοφερ Σνάιντερ, από το Πανεπιστήμιο Τζορτζ Ουάσιγκτον, σε βάθος χρόνου η κερδοφορία από τα φάρμακα είναι πάντα πολύ υψηλότερη σε σχέση με τα εμβόλια για δύο βασικούς λόγους: Καταρχήν το φάρμακο χορηγείται σε ανθρώπους που έχουν ήδη ασθενήσει και ως εκ τούτου οι φαρμακοβιομηχανίες μπορούν να επιβάλλουν πολύ υψηλότερες τιμές (ουσιαστικά εκβιάζοντας τον ασθενή για τη ζωή του). Αντίθετα, τα εμβόλια απευθύνονται σε υγιείς ανθρώπους, οι οποίοι δεν αισθάνονται την ίδια πίεση να πληρώσουν υψηλό αντίτιμο. Ο δεύτερος παράγοντας, σύμφωνα με τους δύο καθηγητές, είναι ότι, ενώ τα φάρμακα απλώς αντιμετωπίζουν τα συμπτώματα, τα εμβόλια μπορούν να αντιμετωπίσουν την ίδια την ασθένεια, περιορίζοντας τα μελλοντικά κέρδη των φαρμακοβιομηχανιών. Αυτό σημαίνει, επίσης, ότι, αγοράζοντας ένα φάρμακο από μια εταιρεία, το κράτος βοηθά μόνο ένα άτομο, ενώ με ένα εμβόλιο προστατεύει και τους γύρω του, επιτυγχάνοντας ανοσία ή έστω περιορίζοντας τη μετάδοση. Φυσικά, η τελική ισορροπία ανάμεσα στην κερδοφορία από τα φάρμακα ή τα εμβόλια θα εξαρτηθεί από δεκάδες άλλους παράγοντες, όπως η ταχύτητα μετάδοσης του ιού, ο χρόνος έναρξης του εμβολιαστικού προγράμματος, η βαρύτητα των συμπτωμάτων των νοσούντων κ.ά. Σε όλες τις περιπτώσεις, όμως, ο Κρέμερ και ο Σνάιντερ έδειξαν ότι οι φαρμακοβιομηχανίες κερδίζουν περισσότερο από τα φάρμακα και λιγότερο από τα εμβόλια. Το 2001, όταν οι δύο οικονομολόγοι ξεκίνησαν την έρευνά τους, η παγκόσμια αγορά φαρμάκων υπολογιζόταν στα 300 δισεκατομμύρια δολάρια, ενώ οι πωλήσεις εμβολίων απέδιδαν 5 δισεκατομμύρια. Είναι βέβαια γεγονός ότι έκτοτε οι πωλήσεις και η κερδοφορία από εμβόλια σημείωσαν τρομακτική αύξηση. Δεν κατάφεραν, όμως, να ανατρέψουν μια βασική αρχή στην πολιτική οικονομία του φαρμάκου: ότι οι εταιρείες προτιμούν να πωλούν φάρμακα για χρόνιες παθήσεις και όχι εμβόλια που αντιμετωπίζουν την ασθένεια. Η πανδημία του κορονοϊού, που μπορεί να χαρακτηρισθεί ως η «αρπαχτή του αιώνα» για ορισμένες φαρμακοβιομηχανίες, φαίνεται να επισκιάζει αυτή τη διαπίστωση, τροφοδοτώντας μια ανηλεή μάχη ανάμεσα σε ακραίους εμβολιαστές και αντιεμβολιαστές, οι οποίοι δεν συνειδητοποιούν ότι χρειαζόμαστε εμβόλια και φάρμακα -απελευθερωμένα όμως από τις πατέντες, οι οποίες στοιχίζουν εκατομμύρια ζωές."
efsyn.gr,https://www.efsyn.gr/politiki/antipoliteysi/307804_limit-hydaiotitas-apo-ton-prothypoyrgo-sygkrinei-anthropines-zoes-me,ΑΝΤΙΠΟΛΙΤΕΥΣΗ,"«Limit up χυδαιότητας από τον πρωθυπουργό, συγκρίνει ανθρώπινες ζωές με στρέμματα»",2021-08-26 14:36, efsyn.gr ,"Νάσος Ηλιόπουλος Συνεχίζονται οι αντιδράσεις στην ομιλία του πρωθυπουργού στη Βουλή με αφορμή την τουλάχιστον προκλητική δήλωσή του να συγκρίνει τους νεκρούς στο Μάτι με τα καμένα στρέμματα των πρόσφατων πυρκαγιών, με τη σεξιστική επίθεση προς τη Φώφη Γεννηματά, αλλά και τη δήλωση ότι «δεν γίνεται οι πολίτες να ζητούν ένα ελικόπτερο πάνω από το σπίτι τους» Σφοδρή ήταν η επίθεση προς τον Κυριάκο Μητσοτάκη του εκπροσώπου Τύπου του ΣΥΡΙΖΑ - Προοδευτική Συμμαχία, Νάσου Ηλιόπουλου, ο οποίος μίλησε για «Limit up χυδαιότητας» εκ μέρους του πρωθυπουργού στη Βουλή. Μιλώντας στον ΣΚΑΪ, ο Νάσος Ηλιόπουλος κατηγόρησε τον πρωθυπουργό ότι «δεν ντράπηκε να κουνήσει το δάχτυλο στους ανθρώπους που έχασαν τους κόπους μιας ζωής στην πυρκαγιά, λέγοντας προκλητικά ότι δεν γίνεται να ζητάνε όλοι να έχουν ένα ελικόπτερο πάνω από το σπίτι τους».  Και πρόσθεσε πως «ο πρωθυπουργός κατάφερε να έχει μια άθλια σεξιστική συμπεριφορά απέναντι στην κ. Γεννηματά, ενώ κατάφερε να πει και τη μεγαλύτερη χυδαιότητα που έχει ακουστεί ποτέ στη Βουλή, να συγκρίνει ανθρώπινες ζωές με καμένα στρέμματα, κάτι πραγματικά απάνθρωπο». «Είναι δύσκολο ακόμα και για τον Κυριάκο Μητσοτάκη να πιάσει ένα τέτοιο όριο χυδαιότητας, γιατί είναι ο άνθρωπος που δεν είχε ντραπεί να πει, πάλι μέσα στη Βουλή, ότι ο ΣΥΡΙΖΑ αντάλλαξε τη Συμφωνία των Πρεσπών με τη μη περικοπή των συντάξεων», σημείωσε. Όπως επισήμανε, «ο κ. Μητσοτάκης έδειξε χθες ξεκάθαρα ότι δεν κατανοεί το μέγεθος της καταστροφής που συντελέστηκε στη χώρα, δεν κατανοεί το μέγεθος της στήριξης που χρειάζονται οι άνθρωποι που επλήγησαν -δεν έχει ανοίξει καν τη συζήτηση για αναπροσαρμογή των πόρων του Ταμείου Ανάκαμψης- αλλά δεν κατανοεί και τι σημαίνει πολιτική αντιμετώπισης της κλιματικής κρίσης».  «Μία χώρα που εν έτει 2021 δεν έχει δασικούς χάρτες, δεν είναι επιτελικό κράτος, είναι επιτελική μπανανία» πρόσθεσε, κατηγορώντας την κυβέρνηση ότι «έσπευσε -μέσω του νόμου Χατζηδάκη- να καταργήσει το σύνολο των κυρωμένων επί ΣΥΡΙΖΑ δασικών χαρτών, κάτι για το οποίο την κατήγγειλαν όλες οι περιβαλλοντικές οργανώσεις». Ο εκπρόσωπος Τύπου του ΣΥΡΙΖΑ-ΠΣ αναφέρθηκε εκτενώς και στο ζήτημα της πανδημίας, αλλά και στην απόφαση του υπουργείου Υγείας να ανακαλέσει τις άδειες των εργαζομένων στο ΕΣΥ. «Η είδηση που προκαλεί μεγάλη ανησυχία είναι ότι χθες το υπουργείο Υγείας προχώρησε στην ανάκληση των αδειών όλων των εργαζομένων στο Εθνικό Σύστημα Υγείας», τόνισε, σημειώνοντας ότι «αν το δημόσιο σύστημα υγείας ήταν έτοιμο να αντιμετωπίσει το νέο κύμα της πανδημίας που έρχεται, προφανώς η κυβέρνηση δεν θα προχωρούσε σε αυτή την απόφαση».  Αναρωτήθηκε δε «αν μπορεί κάποιος να αισθανθεί ασφάλεια, εφόσον χρειαστεί να βρεθεί σε ένα νοσοκομείο και ο γιατρός που έχει από πάνω του είναι ένας άνθρωπος που δουλεύει εδώ και ενάμιση χρόνο με εφημερίες πολλαπλάσιες από τις κανονικές και χωρίς άδειες».  Επαναλαμβάνοντας την κριτική που δέχεται πανταχόθεν η κυβέρνηση, ότι «δεν ενίσχυσε το δημόσιο σύστημα υγείας, γιατί δεν πίστεψε ποτέ σε αυτό», σημείωσε πως είμαστε «η μοναδική χώρα στην Ευρώπη, αν όχι στον κόσμο, που εν μέσω πανδημίας συζητά το κλείσιμο δημόσιων νοσοκομείων και τη συγχώνευση κλινικών».  Και πρόσθεσε ότι υπήρξε απόφαση, συγκεκριμένο Λύκειο στην Αθήνα, να ανοίξει φέτος με 27 μαθητές μέσα στην τάξη μετά από συγχώνευση τμημάτων, «απόφαση που ανατράπηκε μετά από κινητοποίηση των εκπαιδευτικών».  Όσον αφορά το ζήτημα των μέτρων κατά των πολιτών που δεν έχουν εμβολιαστεί, ο Νάσος Ηλιόπουλος κατηγόρησε την κυβέρνηση για προσπάθεια δημιουργίας εσωτερικών εχθρών «για να καλύψει την ξεκάθαρη πλέον αποτυχία της στον εμβολιασμό -είμαστε στη θέση 21 ανάμεσα σε 30 ευρωπαϊκές χώρες». Και απαντώντας «στην κριτική της ΝΔ ότι δήθεν ο ΣΥΡΙΖΑ κλείνει το μάτι στους αντιεμβολιαστές», σχολίασε ότι «εκείνοι που γνωρίζουν σίγουρα πολύ καλά τους αντιεμβολιαστές είναι οι βουλευτές και τα στελέχη της ΝΔ που βρέθηκαν μαζί τους στα συλλαλητήρια κατά της Συμφωνίας των Πρεσπών και πριν τις εκλογές ζητούσαν την ψήφο τους». «Στο χέρι των στελεχών της Ν.Δ. είναι λοιπόν τώρα να τους πάρουν ξανά ένα τηλέφωνο για να τους πείσουν να εμβολιαστούν», είπε.  Ο εκπρόσωπος Τύπου του ΣΥΡΙΖΑ-Προοδευτική Συμμαχία επισήμανε ότι η αξιωματική αντιπολίτευση τάσσεται υπέρ της υποχρεωτικότητας των εμβολιασμών στους υγειονομικούς, αλλά «χρειάζεται να συζητήσουμε ποιο θα είναι το αντικίνητρο, ώστε να παρακινηθεί κάποιος να εμβολιαστεί».  «Αυτό σε καμία περίπτωση δεν μπορεί να είναι η αναστολή εργασίας, αλλά η υποχρέωση ενός εργαζόμενου που δεν έχει εμβολιαστεί να προσέρχεται καθημερινά νωρίτερα στην εργασία του για να κάνει τεστ και να μπαίνει στο χώρο μόνο με αρνητικό αποτέλεσμα», κατέληξε."
efsyn.gr,https://www.efsyn.gr/politiki/paraskinia/307727_poios-daimonopoiei-ti,ΠΑΡΑΣΚΗΝΙΑ,Ποιος δαιμονοποιεί τι;,2021-08-26 07:51, Τ.Σ. ,"Μέσα σε περίπου 15 μέρες ο πρωθυπουργός επιχειρεί να συνδέσει τους αντιδρώντες στην ανεξέλεγκτη εγκατάσταση βιομηχανικών αιολικών με τους αντιεμβολιαστές με αφορμή προβληματισμούς που κυκλοφόρησαν, ακόμη και από πολιτικούς, για το αν συνδέονται οι πυρκαγιές στα δάση με την ευκολότερη διείσδυση των ανεμογεννητριών. «Πρέπει αυτά τα υπόγεια ρεύματα που συναντιούνται με τους αντιεμβολιαστές να βρίσκουν κοινές απαντήσεις από την εθνική αντιπροσωπεία» ανέφερε την πρώτη φορά. «Αυτή η δαιμονοποίηση των ανεμογεννητριών βρίσκεται απέναντί μας. Οι αντιεμβολιαστές υιοθέτησαν αυτές τις θεωρίες», τη δεύτερη. Εχει αποδείξεις ο κ. Μητσοτάκης γι’ αυτά που ισχυρίζεται υπερασπιζόμενος τα συμφέροντα του αιολικού λόμπι; Διότι αν δεν, είναι ο ίδιος υπόλογος και για δαιμονοποίηση και για συνωμοσιολογία. "
efsyn.gr,https://www.efsyn.gr/ellada/ygeia/307791_sta-oria-toy-esy-exaitias-ton-anastolon-ergasias-logo-embolion,ΥΓΕΙΑ,Στα όριά του το ΕΣΥ εξαιτίας των αναστολών εργασίας λόγω εμβολίων,2021-08-26 06:00, Εύα Παπαδοπούλου ,"Με κατεπείγουσα οδηγία προς όλες τις υγειονομικές δομές, το υπουργείο Υγείας διακόπτει τις άδειες όλων των εργαζομένων, οι οποίοι θα πρέπει να επιστρέψουν στα καθήκοντά τους. Οπως αναφέρει το χθεσινό έγγραφο που δημοσιοποιήθηκε από το υπουργείο, από την 1η Σεπτεμβρίου αναστέλλονται οι κανονικές άδειες του προσωπικού των νοσοκομείων του ΕΣΥ, του ΕΚΑΒ, του ΕΟΔΥ και των δημόσιων δομών Πρωτοβάθμιας Φροντίδας Υγείας (Κέντρα Υγείας, περιφερειακά ιατρεία και τοπικά ιατρεία) «μέχρι νεωτέρας». Η απόφαση επιβεβαιώνει τους φόβους των εργαζομένων ότι με τον νόμο για υποχρεωτικό εμβολιασμό των υγειονομικών χιλιάδες ανεμβολίαστοι εργαζόμενοι θα τεθούν σε αναστολή εργασίας από την 1η Σεπτεμβρίου, με αποτέλεσμα να κληθούν να καλύψουν τα κενά οι εμβολιασμένοι εργαζόμενοι, κάνοντας συνεχείς βάρδιες για να τα βγάλουν πέρα. «Είναι το πρώτο μέτρο της κυβέρνησης κάλυψης των κενών των ανεμβολίαστων που θα τεθούν σε αναστολή καθηκόντων», σημείωσε άμεσα ο πρόεδρος της ΠΟΕΔΗΝ, Μιχάλης Γιαννάκος: «Τελικά το σχέδιο της κυβέρνησης είναι να πληρώσουν οι εμβολιασμένοι υγειονομικοί και οι ασθενείς με καταργήσεις, συγχωνεύσεις κλινικών και αναστολή χειρουργείων το ατελέσφορο μέτρο της υποχρεωτικότητας του εμβολιασμού». Αισιόδοξος επιχείρησε να εμφανιστεί παρ’ όλα αυτά ο αναπληρωτής υπουργός Υγείας Βασίλης Κοντοζαμάνης (Mega): «Γνωρίζουμε πού υπάρχουν τα προβλήματα, αλλά πιστεύω ότι στην πορεία οι υγειονομικοί θα ανταποκριθούν στο καθήκον τους και θα εμβολιαστούν». Επιβεβαίωσε ότι θα υπάρξουν ελλείψεις προσωπικού ειδικά στο ΕΚΑΒ, λέγοντας ότι εάν οι εργαζόμενοι δεν εμβολιαστούν, θα γίνει «ανακατανομή δυνάμεων», μην ξεκαθαρίζοντας ποιες ακριβώς είναι οι δυνάμεις που θα ανακατανεμηθούν αλλά ούτε και τον τρόπο πέρα από το ότι «θα γίνουν και προσλήψεις». Εκανε λόγο μάλιστα για «πανδημία των ανεμβολίαστων», φράση που χρησιμοποιεί επανειλημμένα η κυβέρνηση τις τελευταίες μέρες. Από την πλευρά του, ο γενικός γραμματέας Πρωτοβάθμιας Υγείας Μάριος Θεμιστοκλέους (ΕΡΤ) έκανε δριμεία επίθεση στην Ομοσπονδία υποστηρίζοντας πως «έχει συμβάλει και στον αντιεμβολιασμό» διευκρινίζοντας: «Με προηγούμενες ανακοινώσεις, άσχετα αν έχουν εμβολιαστεί και οι ίδιοι, δεν ήταν σύμμαχός μας στον εμβολιασμό του προσωπικού από την πρώτη στιγμή». Συμπλήρωσε μάλιστα ότι τα διοικητικά όργανα των ιατρών «ήταν οι πρώτοι που στήριξαν τα μέτρα της υποχρεωτικότητας του εμβολιασμού», σε αντίθεση με την ΠΟΕΔΗΝ. Χθες η ΠΟΕΔΗΝ κατέθεσε στο Συμβούλιο της Επικρατείας αίτηση ακύρωσης και αναστολής του νόμου για την υποχρεωτικότητα του εμβολιασμού στους εργαζόμενους στην Υγεία και στις δομές Κοινωνικής Πρόνοιας. «Παραβιάζεται η αρχή της αναλογικότητας καθώς δεν εξετάστηκε καν η λήψη ηπιότερων μέτρων, όπως η υποχρεωτική προσκόμιση διαγνωστικού τεστ, για όσους δεν επιθυμούν να εμβολιαστούν», σημειώνει η Ομοσπονδία, υπογραμμίζοντας πως ο νόμος έρχεται «σε ευθεία αντίθεση προς τις συνταγματικές διατάξεις που προστατεύουν το θεμελιώδες δικαίωμα της αξιοπρέπειας του ανθρώπου, της ελεύθερης ανάπτυξης της προσωπικότητας του ατόμου και το δικαίωμα στην εργασία». Σήμερα η ΠΟΕΔΗΝ πραγματοποιεί απεργιακή κινητοποίηση κατά του υποχρεωτικού εμβολιασμού έξω από τα υπουργεία Υγείας στην Αθήνα και Μακεδονίας-Θράκης στη Θεσσαλονίκη, όπως και σε υγειονομικές περιφέρειες και νοσοκομεία πανελλαδικά. Σύμφωνα με εκτιμήσεις της Ομοσπονδίας, πέρα από τους ανεμβολίαστους υγειονομικούς, άλλοι 30.000 εργαζόμενοι του κλάδου δεν σκοπεύουν να καταθέσουν πιστοποιητικό εμβολιασμού σε ένδειξη διαμαρτυρίας. Τον επικοινωνιακό χαρακτήρα των μέτρων για τους ανεμβολίαστους σχολίασε (MEGA) η καθηγήτρια Επιδημιολογίας Αθηνά Λινού. «Τα μέτρα χρειάζονται. Τα μέτρα, βέβαια, όπως παρουσιάστηκαν χρειάζονται πολλές διευκρινίσεις και χρόνο για να δούμε ότι θα αποδώσουν», σημείωσε. Και πρόσθεσε: «Λέμε ότι βάζουμε μέτρα για τους ανεμβολίαστους, ενώ θα ήταν προτιμότερο να πουν ότι οι εμβολιασμένοι έχουν προνόμια». Κριτική στον τρόπο επικοινωνιακής διαχείρισης του εμβολιασμού άσκησε και ο διευθυντής της Πνευμονολογικής Κλινικής του «Ευαγγελισμού», Γιώργος Μπουλμπασάκος (ΕΡΤ): «Δεν εστιάσαμε καλά την προπαγάνδα μας σε εκείνα τα κοινά που θα μπορούσαμε να έχουμε καλή απόδοση, κάνοντας εντοπισμένες κινήσεις». Ειδική μνεία έκανε για τους ανεμβολίαστους εργαζόμενους στην Υγεία: «Τα νοσοκομεία θα έπρεπε να συγκροτήσουν ειδικές επιτροπές που θα συζητούσαν για τον εμβολιασμό με συναδέλφους. Περισσότεροι από τους μισούς θα πείθονταν», σημείωσε. Και υπογράμμισε: «Η επίκληση της κοινωνικής ευθύνης και της αλληλεγγύης είναι ισχυρός λόγος για να εμβολιαστεί κάποιος. Δεν μιλάμε μόνο για αντιεμβολιαστές, αυτός ο πυρήνας είναι μικρός και δεν είναι πρόθυμος να πειστεί, οι περισσότεροι όμως απλά φοβούνται. Είναι κατανοητός και ανθρώπινος ο φόβος». Αλλοι 42 θάνατοι από κορονοϊό σημειώθηκαν χθες. Ο ΕΟΔΥ κατέγραψε 3.273 νέα κρούσματα έπειτα από τη διενέργεια 93.988 τεστ. Διασωληνωμένοι βρίσκονται 332 ασθενείς ενώ οι εισαγωγές νέων ασθενών στα νοσοκομεία ήταν 259. Στην Αττική εντοπίζονται 770 νέα κρούσματα, 319 στη Θεσσαλονίκη και 250 στην Κρήτη. Ακολουθούν η Αχαΐα (122), η Μεσσηνία (106), οι Κυκλάδες (103), η Ρόδος (93), η Λάρισα (82) και η Καβάλα (72). Διασωληνωμένος σε ΜΕΘ του Νοσοκομείου Παίδων «Αγλαΐα Κυριακού» νοσηλεύεται ένας 12χρονος που διαγνώστηκε με κορονοϊό. Το παιδί είχε εισαχθεί αρχικά για την αντιμετώπιση εγκεφαλικού εμπυήματος. Διαγνώστηκε θετικό μετά το καθιερωμένο τεστ πριν από την εισαγωγή σε ΜΕΘ. Αυτό είναι το πιο πρόσφατο από τα περιστατικά παιδιών που έχουν κληθεί να αντιμετωπίσουν νοσοκομεία Παίδων τις τελευταίες μέρες. Στο «Αγλαΐα Κυριακού» νοσηλεύονται 6 παιδιά με κορονοϊό, ενώ στο «Αγία Σοφία» βρίσκονται 3 παιδιά και 4 νεογνά."
efsyn.gr,https://www.efsyn.gr/politiki/paraskinia/306680_o-tsitsipas-den-kanei-embolio-gia-ton-koronoio-mehri-na-ginei,ΠΑΡΑΣΚΗΝΙΑ,Ο Τσιτσιπάς δεν κάνει το εμβόλιο για τον κορονοϊό μέχρι να γίνει υποχρεωτικό,2021-08-17 10:21, efsyn.gr ,"Ο Έλληνας τενίστας λίγο πριν από την έναρξη του Cincinnati Masters (2021) δηλώνει πως δεν έχει εμβολιαστεί και λέει πως δεν πρόκειται να το κάνει μέχρι τουλάχιστον ο εμβολιασμός ενάντια στον κορονοϊό να γίνει υποχρεωτικός. «Δεν έχω κάνει το εμβόλιο, κανείς δεν το έχει θεωρήσει υποχρεωτικό έως τώρα. Είμαι σίγουρος ότι κάποια στιγμή θα εμβολιασθώ, αλλά μέχρι να γίνει υποχρεωτικό, δεν πρόκειται να το κάνω» ανάφερε. Η δήλωση του Έλληνα πρωταθλητή έχει προκαλέσει αντιδράσεις με τους χρήστες του Twitter να την σχολιάζουν επικριτικά ενώ ο υπουργός Ανάπτυξης, Άδ. Γεωργιάδης, έγραψε στον προσωπικό του λογαριασμό «κρίμα» βλέποντας το «πουλέν» της κυβέρνησης που συμμετείχε στην καμπάνια προώθησης των μέτρων προστασίας κατά του Covid-19 να δίνει «πάτημα» στους αντιεμβολιαστές. Κρίμα! https://t.co/bDwQFersi8  "
efsyn.gr,https://www.efsyn.gr/kosmos/eyropi/305653_i-sidira-pygmi-toy-makron-dihazei-ki-allo-tin-koini-gnomi,ΕΥΡΩΠΗ,Η σιδηρά πυγμή του Μακρόν διχάζει κι άλλο την κοινή γνώμη,2021-08-07 06:00, Βίκυ Καπετανοπούλου ,"Διευρύνεται από Δευτέρα η υποχρεωτική χρήση του υγειονομικού πάσου στη Γαλλία και πολλοί αναρωτιούνται αν θα συνεχίσει να δίνει ώθηση στην εγχώρια εμβολιαστική εκστρατεία ή αν θα γυρίσει μπούμερανγκ, φουντώνοντας κι άλλο τις αντιδράσεις ενός ετερόκλητου μείγματος ανθρώπων που το απορρίπτουν, όπως εξάλλου και τον υποχρεωτικό εμβολιασμό θεωρητικά μόνο των εργαζομένων στον τομέα της υγείας. Ο επίμαχος σχετικός νόμος μπορεί να επικυρώθηκε μεν από το Συνταγματικό Συμβούλιο (βλέπε Δικαστήριο) της χώρας, χαρίζοντας μια σημαντική νίκη στον Εμανουέλ Μακρόν, οι αστερίσκοι όμως δεν έλειψαν με βασικότερο την ακύρωση της νομοθετικής διάταξης που προέβλεπε απολύσεις εργαζομένων ορισμένου χρόνου, σε περίπτωση που δεν διέθεταν υγειονομικό πάσο. Σε ισχύ τίθεται πάντως η δυνατότητα των εργοδοτών να θέτουν σε αναστολή άνευ αποδοχών εργαζόμενους που δεν έχουν αποκτήσει το αμφιλεγόμενο «διαβατήριο», εισάγοντας διά της πλαγίας και τη δική τους υποχρεωτική ανοσοποίηση. Θυμίζουμε ότι το γαλλικό υγειονομικό πάσο πιστοποιεί τον πλήρη εμβολιασμό, την ανάρρωση από Covid ή αρνητικό διαγνωστικό τεστ και θα απαιτείται για την είσοδο σε αεροπλάνα, τρένα, εστιατόρια, μπαρ, μουσεία και κινηματογράφους, μεταξύ άλλων. Εργατικά συνδικάτα αλλά και ορισμένοι επιστήμονες προειδοποιούν πως η σαφώς σκληρότερη προσέγγιση της Γαλλίας, σε σχέση με άλλες ευρωπαϊκές χώρες, είναι σοβαρά πιθανό να βαθύνει την εναντίωση μέρους της κοινής γνώμης όσο και το πολιτικό διακύβευμα για τον Μακρόν ενόψει των προεδρικών εκλογών του 2022, κυρίως μέσω της επανεμφάνισης των «κίτρινων γιλέκων», που έχουν κατέβει πάλι στους δρόμους από κοινού με αντιεμβολιαστές, αρνητές του νέου κορονοϊού, ακροδεξιούς και ακτιβιστές υπέρ των κοινωνικών δικαιωμάτων, καταγγέλλοντας την επιβολή «υγειονομικής δικτατορίας» από τον πρόεδρό τους. Νέες διαδηλώσεις έχουν προγραμματιστεί άλλωστε και το τρέχον –τέταρτο συναπτό– Σαββατοκύριακο, σε μια χώρα –σημειωτέον– όπου η δυσπιστία έναντι των εμβολίων εν γένει ήταν έτσι κι αλλιώς γενικευμένη. Από τις 12 Ιουλίου πάντως, όταν ανακοινώθηκαν οι νεόκοποι αυστηροί κανόνες, άρχισε να αυξάνεται σταθερά ο ρυθμός εμβολιασμού και το κλείσιμο νέων ραντεβού, με το… μαστίγιο –πάντοτε με αφορμή και την καταιγιστική εξάπλωση της υπερμεταδοτικής παραλλαγής Δέλτα– να αποδίδει σε τέτοιο βαθμό ώστε η χώρα να έχει ξεπεράσει πια τις ΗΠΑ και τη Γερμανία στη χορήγηση πρώτης δόσης, ανεβάζοντας το ποσοστό όσων την έκαναν μέχρι τις 2 Αυγούστου από 53,6% του πληθυσμού σε 64%. Δημοσκοπήσεις εμφανίζουν επίσης την πλειονότητα των ερωτηθέντων να τάσσονται υπέρ του υγειονομικού πάσου, προτού καν το Συνταγματικό Συμβούλιο κρίνει πως συνιστά έναν «ισορροπημένο συμβιβασμό» ανάμεσα στις ατομικές ελευθερίες και την προστασία της δημόσιας υγείας. Στη Γερμανία, ωστόσο, τα πράγματα είναι διαφορετικά. Η απερχόμενη καγκελάριος Ανγκελα Μέρκελ έχει απορρίψει τον υποχρεωτικό εμβολιασμό προκειμένου να μην υπονομευτεί περαιτέρω η δημόσια εμπιστοσύνη στην όλη εκστρατεία που έχει πλέον επιβραδυνθεί ανησυχητικά, με κίνδυνο μάλιστα η χώρα να μην πετύχει τον στόχο της ανοσοποίησης του 75% του πληθυσμού της το φθινόπωρο. Ο ομοσπονδιακός υπουργός Υγείας Γενς Σπαν δέχεται εκ νέου οξεία κριτική από τους συγκυβερνώντες Σοσιαλδημοκράτες και την αντιπολίτευση, που θεωρούν «ανεφάρμοστες» όσο και νομικά προβληματικές τις προτάσεις του για αποκλεισμό των ανεμβολίαστων από «μη αναγκαίες» δραστηριότητες, όπως την πρόσβαση σε εστιατόρια, θέατρα, γυμναστήρια, κ.ά., υποστηρίζοντας εκτός των άλλων πως μεταφράζονται εμμέσως πλην σαφώς σε επιβολή ανοσοποίησης. Τα σχέδια κατατέθηκαν ενόψει νέας συνάντησης της ομοσπονδιακής κυβέρνησης και των τοπικών αρχών των κρατιδίων την ερχόμενη βδομάδα, με κορυφή στην ατζέντα την αντιμετώπιση του τέταρτου πανδημικού κύματος που προκαλεί η παραλλαγή Δέλτα. Στα προτεινόμενα μέτρα συγκαταλέγεται ακόμα ο τερματισμός στη χορήγηση δωρεάν τεστ αντιγόνων στους ανεμβολίαστους από τον Οκτώβριο. Οι επικριτές τους καταγγέλλουν σιωπηρό όσο και ατελέσφορο εκφοβισμό μέσω απειλών όσων δεν έχουν εμβολιαστεί, επιμένοντας πως τα κίνητρα και η πειθώς με επιστημονικά επιχειρήματα θα ενθαρρύνει σαφώς περισσότερους."
efsyn.gr,https://www.efsyn.gr/nisides/305669_kerdizontas-ston-kosmo-toy-pragmatikoy-pseydoys,ΝΗΣΙΔΕΣ,Κερδίζοντας στον κόσμο του «Πραγματικού Ψεύδους»,2021-08-07 06:00, Αρις Κομπορόζος - Αθανασίου ,"Γιατί διαδηλώνουν σήμερα οι αντιεμβολιαστές; Τι είναι αυτό που ενώνει τα ετερόκλητα πλήθη διαμαρτυρόμενων κατά των ανά τον κόσμο «λοκντάουν»; Πώς είναι δυνατόν οι θεωρίες συνωμοσίας να είναι σήμερα πιο δημοφιλείς σε μεγάλα κομμάτια της κοινωνίας απ' ό,τι οι επιστημονικές λύσεις στα προβλήματά της; Οι απαντήσεις σε αυτά τα ερωτήματα είναι συχνά σκωπτικές: είτε έχουμε να κάνουμε με «έλλειμα παιδείας» είτε με έλλειψη πολιτισμού ή, εν τέλει, με ένα παράλογο πλήθος «ψεκασμένων» που έχουν πια απολέσει επαφή με την πραγματικότητα και θεωρούνται χαμένοι στους σκοτεινούς κόσμους της παραπληροφόρησης και των «fake news». H Αριστερά -είναι γεγονός- οφείλει να προχωρήσει και όντως προχωρά την ανάλυση παραπέρα. Μας καλεί να αναλογιστούμε τα δομικά αίτια αυτής της έντονης «αντιεπιστημονικής αγανάκτησης». Επισημαίνει ότι, έστω και αν οι στόχοι της τελευταίας είναι αυτοκαταστροφικοί (και επικίνδυνοι για το κοινωνικό σύνολο), η συλλογική απελπισία που εκφράζουν απορρέει από συγκεκριμένες, εξίσου καταστροφικές πολιτικές εξουσίας: από την άσκηση χρόνιας, εξοντωτικής λιτότητας και επιδείνωσης των ανισοτήτων, ώς την αποσάθρωση του κοινωνικού κράτους και τις ποικίλες μορφές της συστημικής βίας (κρατικής, οικονομικής, έμφυλης κ.ά.). Ως εκ τούτου, η ζοφερή πραγματικότητα που υποδαυλίζει αρνητές και συνωμοσιολόγους είναι καθ' όλα αληθινή και καθόλου παράλογη. Οσο, όμως, και αν είναι απαραίτητη η μετατόπιση της συζήτησης στην επικινδυνότητα των νεοφιλελεύθερων πολιτικών εξουσίας (ιστορικά αλλά και στη συγκυρία της παρούσας κρίσης), δεν είναι από μόνη της αρκετή. Η κριτική αυτή παραμένει ανίσχυρη, αν δεν συνοδεύεται από την επισήμανση ότι αντιδράσεις σαν αυτές του αντιεμβολιαστικού κινήματος τροφοδοτούνται από τη συντριπτική απώλεια εμπιστοσύνης σε πολιτικούς, κοινωνικούς και επιστημονικούς θεσμούς, μετά την παγκόσμια οικονομική κρίση του 2008. Γιατί, με άλλα λόγια, άνθρωποι τους οποίους το σύστημα έθεσε στο περιθώριο (εστιάζοντας στην προσπάθεια ανάκαμψης της τραπεζικής, παρά της πραγματικής οικονομίας), να το εμπιστευθούν τώρα, όταν το ίδιο σύστημα σπεύδει να τους σώσει; Τι είναι η αυξανόμενη διασπορά fake news στις τοπικές κοινωνίες (από το ότι ο κορονοϊός είναι «πολιτικό κατασκεύασμα» μέχρι την καταγγελία των «βλαβερών» ψηφιακών δικτύων 5G), αν όχι ένα είδος απάντησης στα χρόνια ψεύδη που στηρίζουν τις επίσημες πολιτικές διακυβέρνησής τους; Εδώ είναι ιδιαίτερα χρήσιμο να ανατρέξουμε σε σημαντικές εθνογραφικές έρευνες λαϊκιστικών δεξιών κινημάτων του 21ου αιώνα, που θα μπορούσαν να θεωρηθούν προπομποί των σημερινών κινημάτων συνωμοσιολογίας. Για παράδειγμα, η πολυβραβευμένη μελέτη από την Αμερικανίδα κοινωνιολόγο Arlie Hochschild για το Tea Party, τη νεοσυντηρητική οργάνωση που εξέθρεψε και προλείανε την εκλογή Τραμπ στις ΗΠΑ. Η έρευνα της Hochschild φώτισε ένα μεγάλο «παράδοξο»: γιατί μεγάλα κοινωνικά τμήματα που περιθωριοποιήθηκαν από την κρίση του 2008 (οδηγούμενα σε δραματική υπερχρέωση και συνακόλουθη επιδείνωση των όρων ζωής τους) πράττουν ενάντια στα ίδια τους τα συμφέροντα, εκλέγοντας πολιτικούς σαν τον Τραμπ (που τους φέρνουν σε ακόμα πιο επισφαλείς θέσεις), απορρίπτοντας κάθε κρατική παρέμβαση και προτιμώντας την οικονομία της αγοράς; Μελετώντας για μία 7ετία τις τοπικές οργανώσεις του Tea Party σε φτωχοποιημένες περιοχές της βαριά χτυπημένης από την κρίση Λουιζιάνα, η Hochschild επιχειρηματολόγησε ότι οι φαινομενικά παράδοξες πολιτικές τους επιλογές δεν ήταν παράλογες, συναισθηματικές ή αποτέλεσμα παραπληροφόρησης. Αντίθετα, χαρακτηρίζονταν από έναν συνειδητό κυνισμό –την ανοχή δηλαδή λύσεων που, αν και αντικοινωνικές, τουλάχιστον δεν υποκρίνονταν ότι θα τους βοηθήσουν– και από την ελπίδα ότι, μέσω αυτής της στρατηγικής τους αυτοϋπονόμευσης, θα σαμποτάρουν τελικά και το ίδιο το σύστημα. Δεν εξέφρασαν, με άλλα λόγια, μία άρνηση της πραγματικότητας όσο μία συνειδητοποίηση της ψευδούς της διάστασης. Ασφαλώς, το ψεύδος και η εκούσια παραποίηση της πραγματικότητας για πολιτικό όφελος είναι τόσο παλιά όσο και η ίδια η πολιτική. Στοχαστές από τον Μακιαβέλι και τον Νίτσε ώς τη Χάνα Αρεντ έχουν καταδείξει ότι, ιστορικά, η άσκηση εξουσίας στηρίζεται και ταυτόχρονα εμπεριέχει το ψεύδος, ότι η ίδια η πολιτική δράση είναι αδύνατη χωρίς την παρουσία ψευδαισθήσεων, μύθων, αλλοιώσεων της πραγματικότητας και ονείρων. Ολα όμως τα ψεύδη δεν είναι ισοδύναμα· η ισχύς τους εξαρτάται από την εξουσία από την οποία προέρχονται. Ετσι, τα ψεύδη των αδύναμων είναι λιγότερο αποτελεσματικά από αυτά των ισχυρών. Τι είναι αληθές και τι ψευδές, για παράδειγμα, στην «επιστημονική αιτιολόγηση» του δόγματος λιτότητας που κυριάρχησε σαν «αυταπόδεικτη βεβαιότητα» την εποχή της οικονομικής κρίσης; Ποια η σχέση με την πραγματικότητα του «Δεν υπάρχει εναλλακτική» –της διασημότερης παρακαταθήκης της Μάργκαρετ Θάτσερ στον σύγχρονο καπιταλισμό; Πόσο αληθές είναι το «Αμερικανικό Ονειρο» σήμερα; Τα ερωτήματα αυτά προφανώς υπερβαίνουν το δίπολο «αλήθεια - ψεύδος». Μας καλούν να εξετάσουμε την παρούσα άνθηση των θεωριών συνωμοσίας σε ένα ευρύτερο πολιτικό πλαίσιο, το οποίο μπορούμε να αποκαλέσουμε «συνωμοσιολογικό χαρακτήρα» του ίδιου του καπιταλισμού: τη σκόπιμη καλλιέργεια ενός πολιτικού κλίματος αμφιβολίας, επισφάλειας και σύγχυσης, που εξυπηρετεί την προώθηση καινοφανών –αλλά χρήσιμων στην εξουσία– αληθειών. Λαμβάνοντας αυτά υπόψη, μπορούμε τώρα να επιστρέψουμε στο αρχικό ερώτημα, ποιος είναι δηλαδή ο ρόλος της Αριστεράς σε αυτήν τη συγκυρία και ποιες οι αλήθειες που μπορεί να αντιπαραθέσει στη fake news πραγματικότητα, που ξεκάθαρα ευνοεί σήμερα τις πιο συντηρητικές, εθνικιστικές και αντιδραστικές πολιτικές. Εδώ, το πρώτο που γίνεται εμφανές είναι ότι οι επικλήσεις για πολιτική αποκατάσταση μιας υποτιθέμενα «χαμένης λογικής» είναι αδύνατον να ανταποκριθούν στις απαιτήσεις της παρούσας κρίσης. Αποϊδεολογικοποιούν, μάλιστα, προβλήματα καταφανώς πολιτικά και οικονομικά, όπως η άνιση κατανομή εξουσίας, πόρων, τεχνολογιών και δεδομένων, τα οποία ταλανίζουν τη φερόμενη σήμερα ως «παραπλανημένη» κοινωνία των αέναων κλικ και swipes. Ενα περαιτέρω βήμα είναι εδώ, λοιπόν, απαραίτητο. Η μάχη για κοινωνική δικαιοσύνη δεν μπορεί να νικήσει σε καμία αναμέτρηση μεταξύ ψεύδους και αλήθειας, γιατί η ίδια αυτή η αναμέτρηση δεν είναι παρά μια ψευδαίσθηση –το ίδιο αποπροσανατολιστική όσο και η χρόνια υπεράσπιση της «λογικής» (π.χ. των τεχνοκρατικών ελίτ) έναντι του «παραλογισμού» (των διαμαρτυρόμενων μαζών). Η πρόσφατη επιδείνωση της γενικευμένης κρίσης εμπιστοσύνης, με άλλα λόγια, δεν είναι η απλή επικράτηση μιας ψευδούς πραγματικότητας. Η δημοκρατία δεν απειλείται από «ψευδείς αλήθειες». Απεναντίας, συμμετέχουμε σε μια ολοένα και πιο έντονη πολιτική διαμάχη σε έναν χώρο που θα μπορούσαμε να ονομάσουμε Πραγματικό Ψεύδος: έναν κόσμο αβέβαιο όσο ποτέ, επισφαλή και παράξενο, στον οποίο τα όρια μεταξύ αλήθειας και ψεύδους δεν είναι ευδιάκριτα, χωρίς όμως αυτό να σημαίνει ότι ο κόσμος αυτός είναι λιγότερο πραγματικός. Στη μάχη του Πραγματικού Ψεύδους, η μυθολογική διάσταση της πραγματικότητας γίνεται περισσότερο θεαματική, καθώς οι άνθρωποι αναζητούν συλλογικούς μύθους, που νοηματοδοτούν το κενό που αφήνει πίσω της η λαίλαπα του καπιταλιστικού ορθολογισμού –δημιουργούν φαντασιακές κοινότητες (από τους ψηφιακούς χάκερ και τους ριζοσπαστικούς video gamers μέχρι τα συνωμοσιολογικά κινήματα), που τους επιτρέπουν να διαχειριστούν το χάος της καθημερινής ζωής τους. Σε αυτόν τον κόσμο, η προσπάθεια επιβολής κάθε δογματικής αλήθειας ή «επεξήγησης» των προβλημάτων από τα πάνω είναι καταδικασμένη να αποτύχει. Το διακύβευμα, αντίθετα, βρίσκεται στην επιτυχή διάνοιξη προοδευτικών «παραθύρων στο χάος», όπως θα έλεγε και ο Κορνήλιος Καστοριάδης. Στην εύρεση εκείνων των μύθων που είναι συλλογικοί και όχι καταπιεστικοί, που ανοίγουν πεδία για ευφάνταστη και ριζοσπαστική κριτική, για πολιτική πράξη που επιδιώκει περισσότερο αυτόνομους και δημοκρατικούς τρόπους δράσης στο Πραγματικό Ψεύδος."
efsyn.gr,https://www.efsyn.gr/kosmos/eyropi/304879_anti-emboliastikes-krayges-stin-eyropi,ΕΥΡΩΠΗ,Αντι-εμβολιαστικές κραυγές στην Ευρώπη,2021-08-02 06:00, Βίκυ Καπετανοπούλου ,"Από τη χθεσινή πορεία διαμαρτυρίας κατά των περιορισμών για την πανδημία, στη λεωφόρο Βίσμαρκ του Βερολίνου  Κραυγές για «Ελευθερία» ήχησαν ξανά το Σαββατοκύριακο στους δρόμους της Γαλλίας και της Ιταλίας, καθώς συνεχίζονται οι αντιδράσεις για τον υποχρεωτικό εμβολιασμό επαγγελματικών κλάδων και την επιβολή πιστοποιητικών εμβολιασμού ως διαβατηρίων για κοινωνικές δραστηριότητες, ακόμα και ταξίδια. Χωρίς να πτοείται διόλου από το νέο πανδημικό κύμα που πυροδοτεί κατακαλόκαιρα η εξαιρετικά μεταδοτική παραλλαγή Δέλτα του νέου κορονοϊού, ένα αμάλγαμα δεκάδων ομάδων και χιλιάδων ατόμων -από ακραιφνείς αντιεμβολιαστές/συνωμοσιολόγους, ανθρώπους που φοβούνται να ανοσοποιηθούν και πολέμιους των λοκντάουν μέχρι αντικυβερνητικούς διαδηλωτές, ακροδεξιούς αλλά και ακτιβιστές κατά των κοινωνικών ανισοτήτων- ένωσαν πάλι τις φωνές τους, εξακολουθώντας να στήνουν θύλακες αντίστασης στις εμβολιαστικές εκστρατείες. Επικαλούνται παραβίαση των δικαιωμάτων και ελευθεριών τους, παρά τους κινδύνους για διαιώνιση της ολέθριας υγειονομικής κρίσης που γεννά η αρνητική τους στάση. Στην Ιταλία, η κυβέρνηση του Μάριο Ντράγκι αναμένεται εντός της εβδομάδας να λάβει απόφαση για το αν θα καταστήσει υποχρεωτική την ανοσοποίηση των εκπαιδευτικών ή και άλλων ίσως εργαζομένων. Στις 6 Αυγούστου παράλληλα εγκαινιάζεται το λεγόμενο «πράσινο πάσο», που βεβαιώνει τουλάχιστον μία δόση εμβολιασμού, αρνητικό διαγνωστικό τεστ το τελευταίο 48ωρο ή ανάρρωση από Covid εντός εξαμήνου και θα χρησιμοποιηθεί ως μέσο εισόδου σε εστιατόρια, στάδια, κινηματογράφους και μουσεία, χωρίς να αποκλείεται η επέκταση χρήσης του και στις μεταφορές μεγάλων αποστάσεων. Στη δε Γαλλία, όπου επικρατεί εντονότερος εμβολιαστικός σκεπτικισμός και οι κανόνες που θεσπίστηκαν είναι σαφώς πιο αυστηροί, ο υποχρεωτικός εμβολιασμός των εργαζομένων στην υγεία έχει ήδη νομοθετηθεί, ενώ η επιβολή «υγειονομικού πάσου» πλήρους εμβολιασμού, αρνητικού τεστ ή ανάρρωσης -που έχει ήδη καθιερωθεί- θα διευρυνθεί από τις 9 Αυγούστου, δίνοντας πρόσβαση όχι μόνο σε δημόσιους χώρους και δραστηριότητες αλλά σε αεροπλάνα και τρένα. Παρά τις αντιδραστικές κινητοποιήσεις όμως και τη δυσφορία μέρους της κοινής γνώμης σε αμφότερες τις χώρες, ο κυβερνητικός… βούρδουλας και ο έμμεσος εκβιασμός παραδόξως έπιασαν τόπο σε μια καίρια στιγμή, στην οποία η επείγουσα ανοσοποίηση όσο το δυνατόν μεγαλύτερου ποσοστού του πληθυσμού είναι επιτακτική για την αντιμετώπιση της επικίνδυνης παραλλαγής Δέλτα. Στην Ιταλία λοιπόν, η ζήτηση εμβολίων αυξήθηκε έως και 200% σε κάποιες περιοχές μετά την αναγγελία θέσπισης του «πράσινου πάσου», με αποτέλεσμα η γειτονική μας χώρα να φτάσει πλέον στο σημείο-ορόσημο του πλήρους εμβολιασμού του 60% του πληθυσμού άνω των 12 ετών, όπως ανακοινώθηκε χθες. Διακηρυγμένος στόχος τώρα, να υπάρξει ανοσία της αγέλης, με εμβολιασμένο το 80% έως τα τέλη Σεπτέμβρη. Σε μια κίνηση-σαμποτάζ ωστόσο, άγνωστοι έκαναν «πολύ ισχυρή» κυβερνο-επίθεση και χάκαραν την ιστοσελίδα της περιφέρειας του Λάτιου, όπου βρίσκεται η Ρώμη, μπλοκάροντας το σύστημα για κλείσιμο εμβολιαστικών ραντεβού και επιβραδύνοντας πρόσκαιρα τη διαδικασία. Εντυπωσιακή είναι και η εντατικοποίηση του χτισίματος τείχους ανοσίας στη Γαλλία μετά την εξαγγελία επιβολής των προαναφερθέντων κανόνων από τον Εμανουέλ Μακρόν. Δύο βδομάδες μετά το προεδρικό διάγγελμα, σχεδόν πέντε εκατομμύρια Γάλλοι έσπευσαν να κάνουν την πρώτη δόση εμβολίου και πάνω από έξι εκατομμύρια τη δεύτερη. Οι πανεθνικές και συχνά επεισοδιακές διαδηλώσεις κατά των μέτρων για τρίτο συναπτό Σάββατο ενισχύθηκαν ωστόσο αντί να φθίνουν, παρότι είναι περίοδος διακοπών, με αξιωματούχο του γαλλικού υπουργείου Εσωτερικών να αναφέρει συνολική συμμετοχή άνω των 200.000 ατόμων, αυξημένων κατά περίπου 40.000 από το περασμένο Σαββατοκύριακο. Στη Γερμανία πάντως η απερχόμενη κυβέρνηση της Ανγκελα Μέρκελ αποφεύγει να επιβάλει ανάλογους κανόνες, εξετάζοντας ως μοχλό πίεσης τη διακοπή χορήγησης δωρεάν διαγνωστικών τεστ σε ανεμβολίαστους. Σύμφωνα δε με προσχέδιο του ομοσπονδιακού υπουργείου Υγείας, στο οποίο απέκτησε πρόσβαση το γερμανικό πρακτορείο dpa, θα υπάρξει σήμερα εισήγηση τόσο για τον εμβολιασμό των ανηλίκων 12-17 ετών όσο και για τη χορήγηση ενισχυτικής τρίτης δόσης από τον Σεπτέμβρη σε άτομα που αντιμετωπίζουν υψηλό κίνδυνο. Αψηφώντας στο μεταξύ τη σχετική δικαστική απαγόρευση, χιλιάδες διαδηλωτές κατά των εμβολίων και των λοκντάουν πλημμύρισαν χθες το Βερολίνο και συγκρούστηκαν με την αστυνομία. Την κινητοποίηση διοργάνωσε το μόρφωμα «Querdenker», που έχει αναδυθεί ως η πιο ηχηρή φωνή στη Γερμανία κατά των υγειονομικών μέτρων. Νωρίτερα φέτος, η ομοσπονδιακή υπηρεσία εσωτερικής ασφάλειας προειδοποίησε πως τα μέλη του ριζοσπαστικοποιούνται όλο και περισσότερο, θέτοντας υπό παρακολούθηση μέλη και οπαδούς του."
efsyn.gr,https://www.efsyn.gr/kosmos/eyropi/304646_emporoi-kai-antiemboliastes-mazi-kata-toy-prasinoy-pasoy,ΕΥΡΩΠΗ,Εμποροι και αντιεμβολιαστές μαζί κατά του πράσινου πάσου,2021-07-31 18:41, Θεόδωρος Ανδρεάδης - Συγγελλάκης ,"Συγκέντρωση αντιεμβολιαστών στη Ρώμη   Η Ιταλία ετοιμάζεται να αρχίσει να χρησιμοποιεί το πράσινο πάσο, αλλά οι αντιδράσεις και οι αντιστάσεις είναι περισσότερες απ’ ό,τι θα μπορούσε κανείς να περιμένει. Μέσα σε μια εβδομάδα είχαμε τρεις κινητοποιήσεις κατά του πάσου των εμβολιασμένων σε δώδεκα πόλεις της χώρας. Πέρα από τους γνωστούς αρνητές και αντιεμβολιαστές, υπάρχουν και πολλοί έμποροι: δεν θέλουν, σε καμία περίπτωση, να ζητούν το σχετικό πιστοποιητικό στους πελάτες τους, προκειμένου οι τελευταίοι να μπαίνουν σε καφέ μπαρ και εστιατόρια και να κάθονται στα τραπέζια. Αντιθέτως, όσοι εργάζονται στον χώρο του θεάματος, μέχρι τώρα δεν έχουν διατυπώσει επιφυλάξεις, ούτε έχουν ανακοινώσει ότι θα σαμποτάρουν τα μέτρα της κυβέρνησης. «Δεν είμαστε αστυνομικοί, δεν ζητάμε ταυτότητες και “πάσα” στους πολίτες», λένε οι έμποροι. Και οι διάφορες νεοφασιστικές οργανώσεις, βέβαια, προσπαθούν να επωφεληθούν της όλης κατάστασης, στέλνοντας μέλη τους στις κινητοποιήσεις. Το θέμα, ασφαλώς, είναι ευρύτερο. Θεωρείται σχεδόν βέβαιο, πλέον, ότι όσοι εκπαιδευτικοί αρνηθούν να εμβολιαστούν, από τον Σεπτέμβριο θα μετατίθενται σε άλλη υπηρεσία, χωρίς επαφή με μαθητές, ή θα μπορούν και να μπαίνουν σε διαθεσιμότητα, χωρίς την καταβολή του μισθού. Παράλληλα, υπάρχουν γιατροί που άρχισαν να εκφράζονται υπέρ του εμβολιασμού των παιδιών όχι από το δωδέκατο, αλλά από το έκτο έτος της ηλικίας τους. Είναι σαφές, δηλαδή, ότι το Φθινόπωρο δεν θα έχουμε ξεμπερδέψει με τα προβλήματα που θέτει, καθημερινά, η πανδημία και θα πρέπει να ληφθούν πιθανώς, νέα μέτρα. Ο ειδικός επίτροπος αρμόδιος για την εκστρατεία εμβολιασμού, στρατηγός Φραντσέσκο Φιλιουόλο, έκανε γνωστό ότι από τα μέσα Αυγούστου η Pfizer θα παραδώσει στην Ιταλία άλλο ένα εκατομμύριο δόσεις εμβολίων. Με στόχο να ολοκληρωθεί κανονικά η χορήγηση των σκευασμάτων κατά του Covid-19 μέχρι το τέλος Σεπτεμβρίου. Μέχρι τώρα έχει εμβολιαστεί «σχεδόν το 60% του πληθυσμού. Δεν συμπεριλαμβάνονται στο ποσοστό αυτό, φυσικά, τα παιδιά κάτω των 12 ετών, όσοι μολύνθηκαν το τελευταίο εξάμηνο και οι πολίτες που, για σοβαρούς λόγους υγείας, δεν μπορούν να κάνουν το εμβόλιο. Μένει να διαπιστωθεί αν, μέσα στις επόμενες εξήντα ημέρες, η εμβολιαστική κάλυψη θα αγγίξει όντως το 80% των κατοίκων της χώρας, δεδομένης και της μαζικής απόδρασης για διακοπές, ήδη από αυτό το Σαββατοκύριακο. Και όχι μόνον: υπάρχουν επιστήμονες οι οποίοι επιμένουν ότι για να αποδυναμωθεί, με ουσιαστικό τρόπο, η παραλλαγή Δέλτα, τα διάφορα προστατευτικά σκευάσματα πρέπει να χορηγηθούν στο 90% του πληθυσμού. Το δε μέτωπο των αρνητών συνεχίζει να οργανώνεται: κυκλοφορούν ήδη πλαστές βεβαιώσεις εμβολιασμού και για τον λόγο αυτό η κυβέρνηση Ντράγκι έκανε γνωστό ότι υπάρχει πρόθεση να εκδοθεί και να ισχύει μόνον ψηφιακό πράσινο πάσο. Η δε τελευταία «τάση» για τους αντιεμβολιαστές είναι να αποφεύγουν με κάθε τρόπο και τα διάφορα τεστ ανίχνευσης του ιού για να μη χαλάσουν τις διακοπές τους. Και σε ό,τι αφορά, ακριβώς, τον τουρισμό, το 95% των Ιταλών, τελικά, θα προτιμήσει θέρετρα της χώρας του. Λίγο ο φόβος, λίγο η κούραση, λίγο η οικονομική στενότητα, οι φανατικοί των διακοπών στο εξωτερικό φέτος έχουν σχεδόν εξαφανιστεί. Οσο για τις ιταλικές πόλεις, οι ξένοι τουρίστες είναι σαφώς λιγότεροι από το 2019. Η «μεγάλη επιστροφή», για την οποία γινόταν λόγος των Μάιο, δεν πραγματοποιήθηκε. Οι εστιάτορες και ξενοδόχοι είναι απογοητευμένοι και ζητούν με έμφαση να αναγνωριστεί -το γρηγορότερο δυνατό- η αποτελεσματικότητα του Sputnik, ώστε να επιστρέψουν, τουλάχιστον, οι Ρώσοι παραθεριστές."
efsyn.gr,https://www.efsyn.gr/stiles/apopseis/304407_syntiritismos-anorthologismos-antiemboliasmos,ΑΠΟΨΕΙΣ,"Συντηρητισμός, ανορθολογισμός, αντιεμβολιασμός",2021-07-29 16:00, Κώστας Πανδής* ,"Οπως πέρυσι, έτσι και φέτος οι κυβερνητικές παλινωδίες και τα διαχειριστικά λάθη του κρατικού μηχανισμού διαψεύδουν εκκωφαντικά τις πιθανότητες για ομαλό καλοκαίρι και ακόμα πιο ομαλό φθινόπωρο. Προβάλλοντας σε κάθε συζήτηση σχεδόν εμμονικά τον πραγματικά πετυχημένο μηχανισμό εμβολιασμού, η κυβέρνηση επέλεξε να αγνοήσει τα σημάδια της εμβολιαστικής κόπωσης που εμφανίστηκαν ήδη από τον Μάιο και έντρομη πια, στα μέσα Ιουλίου, συνειδητοποιεί τον εκτροχιασμό από τον εμβολιαστικό στόχο και ανακοινώνει υποχρεωτικούς εμβολιασμούς για τους υγειονομικούς. Εδώ να σημειωθεί ότι, όταν το Κίνημα Αλλαγής μιλούσε για υποχρεωτικούς εμβολιασμούς τον Μάιο, τα κυβερνητικά στελέχη παρέπεμπαν στον Σεπτέμβρη… Και ξαφνικά, μέσα σ’ όλα, η κυβέρνηση έχει πια να αντιμετωπίσει και τους αντιεμβολιαστές. Παρά το γεγονός ότι πρόκειται για ετερόκλητο κομμάτι ανθρώπων, φροντίζει να εμφανίζεται με συνέπεια εδώ και πολλά χρόνια. Τους θυμόμαστε ήδη από το μακρινό πια 2000 και τη μάχη των ταυτοτήτων, που διατράνωναν την άρνησή τους στο «χάραγμα του Σατανά». Πολλοί από αυτούς βρέθηκαν ξανά μαζί στην πάνω πλατεία του Συντάγματος το 2011, όταν το μνημόνιο «πολιτικοποίησε» βίαια και αστραπιαία κομμάτια του πληθυσμού που μέχρι τότε είτε αδιαφορούσαν για τους θεσμούς και τις διαδικασίες της δημοκρατίας είτε απλά τις αγνοούσαν. Κάποιοι από αυτούς συναντήθηκαν εκ νέου τον Γενάρη του ’19 στην ψηφοφορία για τη Βόρεια Μακεδονία, οργανώνοντας πορείες μακεδονομάχων και προεξοφλώντας τον χαμό του ελληνικού έθνους. Παρ’ όλο που εκκινούν από διαφορετικές αφετηρίες, άλλοι ανήκουν ιδεολογικά στην Ακροδεξιά, άλλοι προέρχονται από εκκλησιαστικές και παραεκκλησιαστικές οργανώσεις, άλλοι είναι απογοητευμένοι πρώην «τρόφιμοι» των παλαιότερων κομμάτων εξουσίας, φαίνεται να διαθέτουν κάποια κοινά χαρακτηριστικά που τους επιτρέπουν κάθε φορά να συγκροτούν ενιαίο λόγο. Βαθύς συντηρητισμός ανεξαρτήτως πολιτικής τοποθέτησης, έμφαση στον ανορθολογισμό, χρήση αντιεπιστημονικού λόγου, νοσταλγία για το «παλιό» και αδυναμία προσαρμογής στις διαρκώς μεταβαλλόμενες σύγχρονες συνθήκες. Δεν αποτελεί έκπληξη, λοιπόν, που οι άνθρωποι αυτοί εμφανίζονται ξανά, αυτή τη φορά, ως αρνητές ενός επιστημονικού θαύματος, την ανακάλυψη δηλαδή ενός αποτελεσματικού εμβολίου σε τόσο μικρό χρονικό διάστημα. Η αντιμετώπιση τέτοιων ανορθολογικών απόψεων, ιδίως όταν αφορούν ζητήματα ζωής και θανάτου, όπως ο εμβολιασμός, θέλει αποφασιστικότητα και όχι μικροπολιτικούς υπολογισμούς. Η κυβέρνηση έχει την υποχρέωση να προστατέψει τη ζωή τού κάθε πολίτη και, από τη στιγμή που υπάρχουν εμβόλια για όλους, θα έπρεπε να είναι πιο τολμηρή με τα θετικά μέτρα που αφορούν μόνο εμβολιασμένους και να μη σκέφτεται το πολιτικό κόστος. Επίσης, η συζήτηση για επέκταση του υποχρεωτικού εμβολιασμού και σε άλλους κλάδους αιχμής, όπως τουρισμός, εκπαίδευση και επισιτισμός, πρέπει να εκκινήσει άμεσα. Ευθύνη για το εθνικό στοίχημα του μαζικού εμβολιασμού έχουν, όμως, και τα κόμματα της αντιπολίτευσης. Ο ΣΥΡΙΖΑ, παρά τα φάλτσα Πολάκη και της παρέας του που επιμένουν «να κλείνουν το μάτι» στους αντιεμβολιαστές (αδυνατούμε να πιστέψουμε ότι αποτελεί μέρος της γενικότερης τακτικής της διγλωσσίας της Κουμουνδούρου), άρχισε το τελευταίο διάστημα να δίνει καθαρότερο στίγμα υπέρ του μαζικού εμβολιασμού, γεγονός που μόνο ως θετικό μπορεί να καταγραφεί. Το Κίνημα Αλλαγής, πέρα από τις προτάσεις που έκανε τον Μάιο για τους υποχρεωτικούς εμβολιασμούς, έχει ξεκινήσει ήδη καμπάνια με όλα τα μέσα που διαθέτει για τον μαζικό εμβολιασμό και συνεχίζει σταθερά να προσφέρει εποικοδομητικά στον δημόσιο διάλογο για το γρήγορο ξεπέρασμα της πανδημίας. Ενα είναι σίγουρο. Την υγειονομική κρίση θα αφήσουμε πίσω, όταν φτιαχτεί το τείχος ανοσίας μέσω του μαζικού εμβολιασμού. Το πόσο γρήγορα θα κτιστεί, για να ξαναγυρίσουμε σε κάποιας μορφής κανονικότητα, είναι στο μπράτσο του κάθε πολίτη της χώρας. *στέλεχος Κινήματος Αλλαγής, μέλος Γραμματείας Ανανεωτικής Αριστεράς"
efsyn.gr,https://www.efsyn.gr/ellada/ygeia/304064_prasino-fos-kai-gia-toys-efiboys,ΥΓΕΙΑ,Πράσινο φως και για τους έφηβους,2021-07-27 09:10, Ντάνι Βέργου ,"Υπέρ του εμβολιασμού των παιδιών άνω των 12 ετών κατά του κορονοϊού γνωμοδότησε η Εθνική Επιτροπή Εμβολιασμών με βάση τα επιδημιολογικά δεδομένα, την ώρα που αυξάνεται η διασπορά της μετάλλαξης «Δ» και η διαθεσιμότητα των εμβολίων. Οπως εξήγησε χθες κατά την προγραμματισμένη ενημέρωση για τους εμβολιασμούς η πρόεδρος της Εθνικής Επιτροπής Εμβολιασμών (ΕΕΕ) Μαρία Θεοδωρίδου, ομότιμη καθηγήτρια Παιδιατρικής του Πανεπιστημίου Αθηνών, ο λόγος είναι «η ραγδαία αύξηση των κρουσμάτων στην παιδική και εφηβική ηλικία που καταγράφει ο ΕΟΔΥ τις τελευταίες εβδομάδες», σε συνδυασμό με το γεγονός ότι τα παιδιά και οι έφηβοι αποτελούν «πηγή διασποράς του ιού στο περιβάλλον, θέτοντας σε κίνδυνο τα ευάλωτα άτομα, λόγω ηλικίας ή υποκείμενου νοσήματος με μειωμένη ανοσοαπόκριση στους εμβολιασμούς», καθώς και ότι «οι συνεχείς μολύνσεις παιδιών θα οδηγήσουν σε νέες μεταλλάξεις». Τα παιδιά θα εμβολιαστούν με τα εμβόλια της Pfizer και της Moderna που έχουν εγκριθεί με βάση τις κλινικές μελέτες σε 6.000 παιδιά από τον Αμερικανικό και τον Ευρωπαϊκό Οργανισμό Φαρμάκων (FDA και ΕΜΑ). Πρόκειται για εμβόλια ανοσογόνα, δηλαδή ικανά να παράγουν αντισώματα και μάλιστα ανάλογα με αυτά που παράγουν στις μεγαλύτερες ηλικίες, αποτελεσματικά, δηλαδή προστατεύουν από τη νόσηση, και ασφαλή, παρουσιάζοντας τα συνήθη συμπτώματα, εξήγησε η πρόεδρος της ΕΕΕ. Αναφερόμενη στη σπάνια ανεπιθύμητη ενέργεια περικαρδίτιδας / μυοκαρδίτιδας -18 περιπτώσεις σε 1 εκατ. πληθυσμό- σημείωσε ότι είναι ήπια, αυτοπεριοριζόμενη και με καλή έκβαση. Στόχος της θετικής γνωμοδότησης της Επιτροπής είναι η προστασία της υγείας των ίδιων των παιδιών, επισημαίνοντας ιδιαίτερα την ανάγκη εμβολιασμού εκείνων με χρόνια υποκείμενα νοσήματα, η διατήρηση της διά ζώσης εκπαιδευτικής διαδικασίας και των κοινωνικών δραστηριοτήτων τους και η προστασία των ευάλωτων ατόμων στο οικογενειακό και κοινωνικό περιβάλλον. «Τα οφέλη υπερτερούν της πιθανότητας σπάνιων ανεπιθύμητων ενεργειών», υπογράμμισε η καθηγήτρια. Αποσαφήνισε ότι ο εμβολιασμός είναι εθελοντικός, με απαραίτητη τη συγκατάθεση των γονέων, και πρόσθεσε ότι η σύσταση εμβολιασμού θα επικαιροποιείται ανάλογα και με τα νέα επιστημονικά δεδομένα, ενώ η διάρκεια και το σχήμα της εφαρμογής του εμβολιασμού θα καθοριστεί από την εξέλιξη της επιδημίας. Ετσι, την Παρασκευή 30 Ιουλίου ανοίγει η πλατφόρμα (emvolio.gov.gr) για τον εμβολιασμό κατά της Covid-19 των παιδιών άνω των 12 ετών, το ραντεβού κλείνεται με κωδικούς Taxisnet, στα ΚΕΠ ή στα φαρμακεία, ενώ στον εμβολιασμό θα προσέρχονται με τον γονέα ή τον κηδεμόνα τους. «Το φετινό καλοκαίρι δεν θα είναι όπως όλοι θα θέλαμε, ανέμελο. Χρειάζεται προσοχή και πειθαρχία από όλους μας». Με το ξεκάθαρο αυτό μήνυμα άνοιξε την ενημέρωση η Μ. Θεοδωρίδου. Μίλησε για «αυξανόμενη διασπορά της μετάλλαξης στη χώρα, που απειλεί κυρίως τους ανεμβολίαστους», για «επιδημία που συνεχώς μας εκθέτει σε νέες προκλήσεις». Χθες ο ΕΟΔΥ, ημέρα μη ενδεικτική λόγω του Σαββατοκύριακου που μεσολαβεί, κατέγραψε αυξημένο αριθμό κρουσμάτων - 2.070 νέα κρούσματα. Οι διασωληνωμένοι σε ΜΕΘ σκαρφάλωσαν στους 147, καταγράφοντας αύξηση 19,5% σε διάστημα μιας εβδομάδας, στην οποία δεν συνυπολογίζονται οι 45 θάνατοι συνανθρώπων μας που νοσηλεύονταν σε ΜΕΘ το ίδιο χρονικό διάστημα. Την ίδια ώρα η εμβολιαστική ανοσία στη χώρα κρατιέται χαμηλά, μόλις στο 46,8%, η φυσική ανοσία μετά από νόσηση υπολογίζεται σε περίπου 10%, ενώ περισσότεροι από 2 στους 10 άνω των 60 ετών, ευάλωτοι στη βαριά νόσηση και τον θάνατο από κορονοϊό, παραμένουν ανεμβολίαστοι. Μεταξύ των ανεμβολίαστων, «είναι άτομα που για διάφορους λόγους ιδεολογικούς, φόβου, παραπληροφόρησης, από επιλογή, δεν εμβολιάζονται, αλλά υπάρχουν και ομάδες ατόμων που δεν μπορούν να μετακινηθούν ή είναι σε πολύ απομακρυσμένες περιοχές που δεν έχουν εμβολιαστεί γι’ αυτούς τους λόγους και τα παιδιά που η ηλικία τους τα έχει κρατήσει εκτός του πλαισίου των εμβολιασμών», υπογράμμισε η Μ. Θεοδωρίδου. Οσον αφορά τους ευάλωτους που αδυνατούσαν να μετακινηθούν σε εμβολιαστικό κέντρο, παρά τις εξαγγελίες από πέρυσι τον Νοέμβριο της κυβέρνησης αλλά και την προτεραιότητα που είχε δοθεί στα άτομα αυτά από την Εθνική Επιτροπή Εμβολιασμών, είτε είναι μεγαλύτερης ηλικίας είτε ασθενείς, μόλις προ 10ημέρου ξεκίνησαν να εμβολιάζονται από τις κινητές μονάδες του ΕΟΔΥ και τους ιδιώτες γιατρούς. Οσον αφορά τους αντιεμβολιαστές, τους οποίους διαχώρισε από τους διστακτικούς απέναντι στον εμβολιασμό πολίτες, η πρόεδρος της ΕΕΕ, απαντώντας σε ερώτηση, τους επιφύλαξε σκληρή απάντηση: «Σε αυτούς δεν θα έλεγα τίποτε, διότι δεν έχουν αυτιά να ακούσουν», είπε προσθέτοντας: «Τους έχουμε δώσει πάρα πολύ χώρο». Από την πλευρά του ο γενικός γραμματέας του υπουργείου Υγείας, Μάριος Θεμιστοκλέους, αναφέρθηκε στην ύπαρξη γιατρών μεταξύ των αντιεμβολιαστών τους οποίους χαρακτήρισε «τσαρλατάνους» και παρέπεμψε στα συντεταγμένα όργανα της πολιτείας που πρέπει να εφαρμόσουν τη νομοθεσία για τα μηνύματα παραπληροφόρησης που εκπέμπουν. ■ Στον εργαζόμενο μετακυλίεται το κόστος του δεύτερου υποχρεωτικού τεστ -rapid- που θέσπισε η κυβέρνηση. Ετσι, οι ανεμβολίαστοι ή οι εμβολιασμένοι που δεν έχουν κλείσει 14 μέρες από την ολοκλήρωση του εμβολιασμού τους εργαζόμενοι στην εστίαση και στον τουρισμό, οι οποίοι υποχρεούνται σε δύο εβδομαδιαία τεστ ανίχνευσης του ιού SARS-CoV-2, θα πληρώνουν από την τσέπη τους το δεύτερο εργαστηριακό rapid test, ενώ το πρώτο self-test το καλύπτει το κράτος."
efsyn.gr,https://www.efsyn.gr/ellada/ygeia/304044_skliri-glossa-apo-theodoridoy-themistokleoys-gia-antiemboliastes,ΥΓΕΙΑ,Σκληρή γλώσσα από Θεοδωρίδου - Θεμιστοκλέους για αντιεμβολιαστές,2021-07-26 22:22, efsyn.gr ,"Σκληρή απάντηση στους αντιεμβολιαστές και ειδικά σε γιατρούς που είναι κατά των εμβολιασμών έδωσαν σήμερα η πρόεδρος της Εθνικής Επιτροπής Εμβολιασμών, Μαρία Θεοδωρίδου και ο γενικός γραμματέας Πρωτοβάθμιας Υγείας Μάριος Θεμιστοκλέους, στη σκιά των πρόσφατων κινητοποιήσεων στην Αθήνα. Το φετινό καλοκαίρι δεν θα είναι ανέμελο, χρειάζεται μεγάλη προσοχή και πειθαρχία από όλους, καθώς, η μετάλλαξη Δέλτα έχει αλλάξει τα επιδημιολογικά δεδομένα και απειλεί κυρίως τους ανεμβολίαστους, ανέφερε η κυρία Θεοδωρίδου. Αναφορικά με τους ανεμβολίαστους, είπε ότι «σε αυτούς δεν θα έλεγα τίποτε, διότι δεν έχουν αυτιά να ακούσουν» προσθέτοντας πως «τους έχουμε δώσει πάρα πολύ χώρο και αν υπάρξουν συνέπειες από τις συναθροίσεις διαμαρτυρίας που κάνουν, κάποιοι θα κατανοήσουν πόσο λάθος ήταν όταν βρεθούν στα νοσοκομεία». Από την πλευρά του ο κκ. Θεμιστοκλέους αναφέρθηκε σε «τσαρλατάνους». «Εδώ δεν είναι θέμα ελευθερίας, ούτε δημοκρατίας. Κάποιος που είναι υγειονομικός είναι υποχρεωμένος να ακολουθεί διάφορους κανόνες και είναι υποχρέωση των συντεταγμένων οργάνων της Πολιτείας, να αποσιωπήσουν, να περιθωριοποιήσουν και να τιμωρήσουν τους γιατρούς. Ειδικά οι γιατροί που εκπέμπουν ένα μήνυμα παραπληροφόρησης, υπάρχουν όργανα. Ο καθένας δεν μπορεί να ασκεί την ιατρική όπως θέλει. Αυτά είναι στο πλαίσιο κάποιου που είναι τσαρλατάνος και είναι υποχρέωση των συντεταγμένων οργάνων να εφαρμόσουν την νομοθεσία», τόνισε.  Η κ. Θεοδωρίδου εξήγησε το σκεπτικό της θετικής γνωμοδότησης της Εθνικής Επιτροπής Εμβολιασμών για τον εμβολιασμό των παιδιών άνω των 12 ετών για τη νόσο COVID-19. Στη χώρα μας, είπε, τις τελευταίες εβδομάδες παρατηρείται μια ραγδαία αύξηση κρουσμάτων στην παιδική και εφηβική ηλικία. Τα παιδιά και οι έφηβοι αποτελούν μια πηγή διασποράς του ιού στο περιβάλλον και κυρίως αυτοί που κινδυνεύουν στο περιβάλλον των παιδιών, είναι άτομα ευάλωτα, είτε διότι είναι ανεμβολίαστα, είτε λόγω ηλικίας ή υποκείμενου νοσήματος έχουν μειωμένη ανοσοανταπόκριση στους εμβολιασμούς. Τα παιδιά ως πηγές διασποράς είναι και τα αίτια των επιδημικών εξάρσεων στα σχολεία και αυτό το γεγονός εμποδίζει την δια ζώσης εκπαιδευτική διαδικασία, τόνισε. Επίσης ανέφερε ότι οι συνεχείς μολύνσεις των παιδιών θα οδηγήσουν σε νέες μεταλλάξεις και σε μείωση της αποτελεσματικότητας των εμβολίων. «Κάθε ανεμβολίαστος είναι ένα εργαστήριου παραγωγής νέων μεταλλάξεων», υπογράμμισε. Η Επιτροπή κρίνει ότι υπό τις παρούσες συνθήκες τα οφέλη από τον εμβολιασμό υπερτερούν της πιθανότητας σπανίων ανεπιθύμητων ενεργειών. Εξήγησε ότι ο εμβολιασμός είναι εθελοντικός και είναι απαραίτητη η συγκατάθεση των γονέων. Η σύσταση εμβολιασμού θα επικαιροποιείται ανάλογα και με τα νέα επιστημονικά δεδομένα. Η διάρκεια και το σχήμα της εφαρμογής του εμβολιασμού θα καθοριστεί από την εξέλιξη της επιδημίας, είπε η κ. Θεοδωρίδου. Σημειώνεται, ότι την Παρασκευή 30 Ιουλίου, θα ανοίξει η πλατφόρμα ώστε οι γονείς των παιδιών ηλικίας 12-15 ετών να μπορούν να κλείσουν ραντεβού για τον εμβολιασμό τους. "
efsyn.gr,https://www.efsyn.gr/stiles/apopseis/303885_apo-teihos-anosiassto-teihos-anoisias,ΑΠΟΨΕΙΣ,Από το τείχος ανοσίας...στο τείχος ανοησίας!,2021-07-25 17:18, Λευτέρης Χρυσοφάκης ,"Ένας μήνας και κάτι πριν το τέλος του καλοκαιριού και οι κυβερνητικές προβλέψεις για εμβολιασμό άνω του 70% όλα δείχνουν, ότι πηγαίνουν «περίπατο» μιας και οι πολίτες και ιδιαίτερα οι νέοι «γυρίζουν» την πλάτη σε εξαγορά της προσωπικής τους υγείας. Αντί να προσπαθούμε ως κοινωνία να πείσουμε τα νέα παιδιά και όσους είναι δύσπιστοι έως και σήμερα για την συλλογική και υπεύθυνη στάση που θα πρέπει να εστερνιστούν, προκειμένου να αποκτήσουμε ισχυρούς συμμάχους σε αυτή την ομολογουμένως άνιση μάχη με τον πιο φονικό ιό από το 1919, εμείς τείνουμε να «κλείνουμε το μάτι» στο λαϊκισμό προσδοκώντας «Ανάσταση ψεκασμένων». Φυσικά και η απόδοση ευθυνών δεν μπορεί να περικλείει στο «εμείς» μόνο τους πολίτες, αλλά κατά τη προσωπική μου άποψη το μεγαλύτερο μερίδιο ευθύνης οφείλει να αποδοθεί στην Κυβέρνηση. Μια Κυβέρνηση, που οι τραγικές της επιλογές και παραλείψεις σε συνδυασμό με τα φοβικά σύνδρομα και τις επικοινωνιακές φανφάρες μας έχουν οδηγήσει σε ένα κρίσιμο σταυροδρόμι. Ένα σταυροδρόμι, στο οποίο οι επιλογές δεν είναι προϊόν συνειδητών επιλογών, αλλά μάλλον θα έλεγα, ότι προσιδιάζουν σε επιλογές με το «πιστόλι στον κρόταφο». Από τη μια οι εμβολιασμένοι και από την άλλη οι αντιεμβολιαστές. Τα κατάφεραν πάλι να μας διχάσουν, να μας κατηγοριοποιήσουν και να θέσουν τις βάσεις για δακτυλοδεικτούμενες πολιτικές! ΟΧΙ! Δεν θα τους περάσει! Όταν η Κυβέρνηση μας βάζει να επιλέξουμε ανάμεσα στο γείτονα, τον αδερφό, τον φίλο και την οικογένειά μας, τότε η επιλογή δεν πρέπει παρά να είναι μόνο μία! Όχι κοινωνική απομόνωση για κανέναν που δεν επιλέγει κάτι με τη θέλησή του, ασφαλής ενημέρωση για το τί κάνει το εμβόλιο, τα θετικά, τα αρνητικά και τις όποιες εκτιμήσεις για το μέλλον! Με σύνεση, προσήλωση στο κοινωνικό μας καθήκον και πάντοτε αγάπη και κατανόηση για όσους έχουν παρασυρθεί από τις σειρήνες του λαϊκισμού. Και πιστέψτε με είναι πολλές και πιο δυνατές από ποτέ! Είναι πλέον πασιφανές, ότι όπως πάμε τα πράγματα θα γίνουν ακόμα χειρότερα, για ένα κυρίως λόγο: έχει διαρραγεί καίρια η σχέση εμπιστοσύνης ανάμεσα στους πολίτες και τους φορείς που είναι αρμόδιοι να καθοδηγήσουν την κοινωνία απέναντι σε μία τέτοια δοκιμασία. Αμέσως μετά το πρώτο κύμα, στη διάρκεια του οποίου ομολογουμένως η Κυβέρνηση τα πήγε αρκετά καλά, στη συνέχεια, ότι μπορούσε να πάει στραβά, πήγε. Από τη μάσκα, τα τεστ, και το δημόσιο σύστημα υγείας και τις καραντίνες, έως το μέτωπο των εμβολιασμών! Δεν πρέπει να αφήσουμε τον διχασμό να έρθει και να συμπληρώσει την κυβερνητική ανεπάρκεια για σωστή καθοδήγηση. Τα εμβόλια, τείνουν να εξελιχθούν σε ιδιότυπο εμφύλιο, για την κοινωνία, καθώς μεταξύ των άλλων η μετάλλαξη Δέλτα φαίνεται να τα «εξουδετερώνει» σε μεγάλο βαθμό. (* Το θετικό είναι ότι μειώνεται η πιθανότητα σοβαρής νόσησης και νοσηλείας με τον εμβολιασμό ακόμη και με τη μετάλλαξη Δέλτα εξαιτίας των εμβολίων) Από την άλλη, «Το πρόγραμμα Ελευθερία πάει πολύ καλά, είμαστε καλύτερα από τον στόχο μας» έλεγε ο Βασίλης Κικίλιας στις 8 Ιουνίου. Δηλαδή συγγνώμη, εάν το πρόγραμμα πήγαινε τόσο καλά, τί χρειάζονται τότε τα 150άρια στους νέους; Γιατί η επίθεση σε όσους αρνούνται ή επιφυλάσσονται; Η κυβέρνηση πρέπει να αντιληφθεί, ότι με απειλές και τιμωρίες δεν πρόκειται να δει προκοπή! Για να μην υπάρχουν παρεξηγήσεις, τα εμβόλια βοηθάνε, και ναι έχουν κάποιες παρενέργειες αλλά είναι σπάνιες. Από την άλλη όμως, μειώνουν δραστικά τον κίνδυνο να νοσήσει κάποιος και σχεδόν εξαλείφουν το ενδεχόμενο του θανάτου, ενώ παράλληλα μειώνουν το ιικό φορτίο των θετικών και κατά συνέπεια και τη μεταδοτικότητα του ιού. «Οι αρνητές δεν είναι όλοι ψεκασμένοι» Οι αρνητές των εμβολίων όμως δεν είναι μόνο ψεκασμένοι και επίδοξοι τηλεαστέρες με πολιτικά κυρίως κίνητρα. Υπάρχουν και αυτοί που ανησυχούν για πιθανές παρενέργειες και σε αυτούς πρέπει να απευθυνθούμε με μεστό, σοβαρό και τεκμηριωμένο λόγο. Καταλαβαίνω απόλυτα όσους ανησυχούν για τις πιθανές παρενέργειες των εμβολίων. Θεωρώ όμως, ότι πρέπει να προσεγγίζουμε τέτοια ζητήματα μέσω της μέτρησης του επιδιωκόμενου οφέλους σε σχέση με το πιθανό κόστος, κατ' αρχήν του ατομικού και εν συνεχεία του κοινωνικού. Τα εμβόλια είναι ένα όπλο στη φαρέτρα μας. Εάν όμως πίσω από αυτά κρυφτεί πάλι η ανικανότητα της Κυβέρνησης να μετριάσει τα αρνητικά αποτελέσματα έναντι του τέταρτου κύματος, είναι κάτι που η ελληνική κοινωνία δεν θα πρέπει να της συγχωρήσει! Άμεση στήριξη του δημόσιου υγειονομικού συστήματος, επιδημιολογική επιτήρηση, και περιοριστικά μέτρα όπου χρειάζεται, αλλά πάντοτε ως τελευταία επιλογή, μπορούν τουλάχιστον να μας επιτρέψουμε να αποφύγουμε το χτίσιμο ενός τείχους όχι ανοσίας αλλά ανοησίας! *Ο Λευτέρης Χρυσοφάκης είναι πολιτευτής με το Κίνημα Αλλαγής, Μέλος στη Γραμματεία Τομέα Ναυτιλίας ΚΙΝΑΛ, Επιχειρηματίας στον κλάδο της Ναυτιλίας και της Εστίασης"
efsyn.gr,https://www.efsyn.gr/kosmos/eyropi/303793_prasino-paso-o-salbini-kai-oi-arnites,ΕΥΡΩΠΗ,"Το πράσινο πάσο, ο Σαλβίνι και οι αρνητές",2021-07-25 16:28, Θεόδωρος Ανδρεάδης - Συγγελλάκης ,"Ο Ματέο Σαλβίνι πίνει το εσπρεσάκι του και στο τραπέζι... αχνοφαίνεται ένα QR code που δείχνει ότι εμβολιάστηκε. Αραγε, θα νιώσουν προδομένοι οι ακροδεξιοί αντιεμβολιαστές με τους οποίους «φλερτάρει»; Η Ιταλία επέβαλε, τελικά, το «πράσινο πάσο εμβολιασμένων» για την είσοδο σε γυμναστήρια, πισίνες, πολιτιστικά κέντρα, αλλά και για να μπορεί να κάθεται κάποιος σε τραπέζια μέσα σε καφέ, μπαρ και εστιατόρια. Πρόκειται για ένα πρώτο βήμα διότι, όπως διαδίδεται από το κυβερνητικό επιτελείο του Μάριο Ντράγκι, τον Σεπτέμβριο υπάρχει πρόθεση να επεκταθεί η χρήση του «πάσου» και στα δημόσια μέσα μεταφοράς. Στην Ιταλία, πάντως, μπορεί να εξασφαλίσει green pass και όποιος έχει λάβει μόνο μία δόση των σκευασμάτων κατά του κορονοϊού. Ο μισός πληθυσμός της χώρας έχει ολοκληρώσει τον εμβολιαστικό κύκλο και σχεδόν τα δύο τρίτα είναι καλυμμένα με μία δόση. Οι στόχοι, δηλαδή, που είχαν τεθεί για τον Ιούλιο έχουν επιτευχθεί. Η πολιτική αντιπαράθεση, όμως, παραμένει σε πολύ υψηλά επίπεδα και δεν είναι βέβαιο ότι η Πολιτική Προστασία της χώρας και ο ειδικός επίτροπος, στρατηγός Φιλιουόλο, θα καταφέρουν να εμβολιάσουν το 80% των Ιταλών, μέχρι τον Σεπτέμβριο. Κύρια αιτία ανησυχίας και έντασης είναι οι συνεχείς προστριβές και οι υψηλοί τόνοι που χρησιμοποιούν η Λέγκα και τα ακροδεξιά Αδέλφια της Ιταλίας. Ο επικεφαλής της Λέγκα, Ματέο Σαλβίνι, πρώτα ανέβαλε το εμβόλιό του και δεν παρουσιάστηκε στο ραντεβού που είχε κλείσει τον Ιούνιο. Στη συνέχεια, όταν οι δημοσιογράφοι τον ρώτησαν πότε εννοεί να εμβολιαστεί (είναι 48 ετών), απάντησε ότι «ακόμη δεν τον ειδοποίησαν ποια θα είναι η ακριβής ημερομηνία» και αφού του υπενθύμισαν πως όταν ζητάς ραντεβού σού εμφανίζεται αμέσως η ημερομηνία, έκανε γνωστό ότι «θα κάνει το εμβόλιο μέσα στον Αύγουστο, σεβόμενος τη σειρά προτεραιότητας». Τελικά, την Παρασκευή ανάρτησε στο διαδίκτυο φωτογραφία που δείχνει ότι... μάλλον εμβολιάστηκε με την πρώτη δόση, χωρίς ωστόσο να το δηλώνει ρητά. Το θέμα, όμως, είναι ότι ο Σαλβίνι, ενώ συμμετέχει στο κυβερνητικό σχήμα, σε κάθε ευκαιρία δεν παύει να χαϊδεύει τους αντιεμβολιαστές. Πρώτα δήλωσε ότι «δεν θέλει να κυνηγήσει κανείς τον γιο του, δεκαοκτώ χρόνων, με μια σύριγγα εμβολίου στο χέρι». Και αμέσως μετά εξέφρασε την άποψη ότι πρέπει σίγουρα να εμβολιάζονται οι πολίτες άνω των πενήντα ετών, αλλά για τους νεότερους η απόφαση πρέπει να λαμβάνεται κατά περίπτωση. Πρόκειται, δηλαδή, για την αποθέωση του «ναι μεν αλλά». Ο Μάριο Ντράγκι το κατάλαβε και αποφάσισε να απαντήσει με άμεσο και σκληρό τρόπο: «Οποιος είναι κατά των εμβολίων, τάσσεται υπέρ του θανάτου. Του δικού του και των ανθρώπων που βρίσκονται κοντά του», δήλωσε ο Ιταλός τεχνοκράτης πρωθυπουργός. Σύμφωνα με όλους τους πολιτικούς αναλυτές, ο κύριος παραλήπτης του μηνύματος είναι ο Ματέο Σαλβίνι. Παράλληλα, όμως, υπάρχει και το ακροδεξιό κόμμα των Αδελφών της Ιταλίας, που στα τελευταία γκάλοπ είναι πρώτο στην πρόθεση ψήφου με ποσοστό 20,4%. Η επικεφαλής του, Τζόρτζια Μελόνι, δεν θέλει να αφήσει στη Λέγκα το «προνόμιο» της εγγύτητας με αντιεμβολιαστές και αρνητές. Δεν έχει εμβολιαστεί και δηλώνει με έμφαση ότι «ο υποχρεωτικός εμβολιασμός θα ήταν μια επιλογή που σκοτώνει κάθε ελευθερία». Κατηγορεί, δε, τις κυβερνήσεις Κόντε και Ντράγκι, διότι «δεν υπήρξε, έως τώρα, μια διαφανής εμβολιαστική εκστρατεία». Επειτα από σειρά πιεστικών ερωτήσεων των δημοσιογράφων, η Μελόνι ανακοίνωσε μόλις ότι «θα εμβολιαστεί, αλλά πρέπει να της πουν αν οι εμβολιασμένοι μπορούν να κολλήσουν ή να μεταδώσουν τον ιό». Λες και δεν έχουμε διαβάσει, έως τώρα, αμέτρητες αναφορές και δηλώσεις των γιατρών. Με λίγα λόγια, η ιταλική υπερσυντηρητική παράταξη προσπαθεί να κερδίσει ψήφους, προσεγγίζοντας και εν μέρει δικαιολογώντας συνωμοσιολόγους, αρνητές, αντιεμβολιαστές και «ψεκασμένους». Και αν οι ΜΕΘ και τα νοσοκομεία τον Οκτώβριο ξαναγεμίσουν θα είναι έτοιμη, σίγουρα, να κατηγορήσει τον Ντράγκι για «ανίκανη διαχείριση»."
efsyn.gr,https://www.efsyn.gr/nisides/303752_katanalonoyme-kyrios-eidiseis,ΝΗΣΙΔΕΣ,«Καταναλώνουμε κυρίως ειδήσεις!»,2021-07-25 13:49, Νόρα Ράλλη ,"Είναι καθηγητής στο Τμήμα Επικοινωνίας και ΜΜΕ του ΕΚΠΑ, πρόεδρος του Τμήματος και μέλος του Εθνικού Συμβουλίου Ραδιοτηλεόρασης της Ελλάδας. Συντονίζει ερευνητικά προγράμματα ανά την Ελλάδα και τελευταίο του συγγραφικό πόνημα αποτελεί ο τόμος «Παραποιημένες ειδήσεις (fake news): ο μετασχηματισμός της προπαγάνδας στην κοινωνία της ενημέρωσης», που κυκλοφόρησε τον προηγούμενο μήνα από τις Εκδόσεις Gutenberg. Θα θέλαμε να ρωτήσουμε τον καθηγητή Γιώργιο Πλειό γιατί ένα τέτοιο «τρομακτικό», στα όρια του «γκραν γκινιόλ» ανάγνωσμα για καλοκαίρι, αλλά οι αλήθειες των fake news που παρουσιάζει ο ίδιος στο βιβλίο αυτό ξεπερνούν κάθε απομεινάρι σαρκασμού που μας έχει μείνει. Ο ίδιος βάζει τα πράγματα τη θέση τους και εξηγεί... κατ' ουσίαν γιατί ζούμε τα όσα ζούμε. Αυτό εξηγεί. ● Είναι το πρώτο βιβλίο στην ελληνική βιβλιογραφία που ασχολείται ακαδημαϊκά και ερευνητικά με το θέμα των ψευδών ειδήσεων. Και μάλιστα με δεκάδες σελίδες βιβλιογραφία στο τέλος... Πόσες αλήθειες για τις «ψευδείς ειδήσεις» χώρεσαν σε τόσο όγκο; Το βιβλίο είναι καρπός συστηματικής εργασίας περίπου τεσσεράμισι ετών. Πρόκειται για μια μελέτη που ασχολείται με τρεις βασικές πτυχές στην έρευνα των παραποιημένων ειδήσεων, αυτών που ονομάζουμε fake news. Η πρώτη αφορά στην επιστημολογία των παραποιημένων ειδήσεων. Η κοινωνιολογική τους ανάλυση εξετάζεται στο δεύτερο μέρος του βιβλίου. Και η τρίτη πτυχή αφορά την τυπολογία τους. Πιο συγκεκριμένα, αρχικά επιχειρείται η ανάλυση των ιδιαίτερων χαρακτηριστικών των παραποιημένων ειδήσεων και η διαφορά τους από τις ψευδείς ειδήσεις. Μετά περνάμε στην κοινωνιολογική τους ανάλυση, όπου παρουσιάζονται λεπτομερώς οι αλλαγές στο επικοινωνιακό πεδίο και ειδικότερα ο ρόλος του διαδικτύου, καθώς επίσης και ο ρόλος της κρίσης των ιδεολογιών, της αλλαγής του αφηγηματικού σχήματος, της πολιτικής πόλωσης, όπως και της εμπορευματοποίησης στην εμφάνιση του φαινομένου των παραποιημένων ειδήσεων. Και μετά περνάμε στις κατηγορίες παραποίησης, στην τυπολογία δηλαδή. ● Σας διακόπτω θέλοντας να πω πως στο τέλος βάζετε πάνω από 700 κατηγορίες παραποίησης ειδήσεων! Και κάπως ένιωσα ως δημοσιογράφος... σαν κάπου, κάπως, κάτι να μη γίνεται καθόλου καλά όμως! Πράγματι στο τέλος του βιβλίου καταγράφονται 702 κατηγορίες παραποίησης. Αυτές είναι οι λογικά δυνατές μορφές παραποίησης των ειδήσεων. Και για να σας καθησυχάσω κάπως, λέω πως αν εξετάσουμε το σύνολο των ειδήσεων παγκοσμίως σήμερα, το πιο πιθανό είναι ότι αυτές δεν υπάρχουν. Μπορεί όμως να υπάρξουν στο μέλλον. Πρόκειται δηλαδή για έναν «πίνακα Μεντελέγιεφ», αν το θέλετε, των παραποιημένων ειδήσεων, που είναι ιδιαίτερα χρήσιμος για την κατανόηση του φαινομένου ακόμα και από ανθρώπους που δεν είναι εξοικειωμένοι με το φαινόμενο ή με τη θεωρία και την κοινωνιολογία των ΜΜΕ και των ειδήσεων και απλά ασχολούνται με τα ζητήματα που συζητάμε στη δημόσια σφαίρα. Σε αυτά ανήκει και ο ρόλος τον οποίο επιτελούν σήμερα τα ΜΜΕ. ● Εσείς ξεκινήσατε την έρευνα για το βιβλίο πριν από περίπου πέντε χρόνια. Ο όρος «fake news» πριν από πόσα χρόνια πρωτοχρησιμοποιήθηκε; Σχεδόν ταυτόχρονα έγιναν αυτά τα δύο, καθώς ξεκίνησα να εργάζομαι πάνω στο ζήτημα περίπου τρεις μήνες μετά την πρώτη πρόσφατη χρήση του όρου. Αυτό έγινε τον Δεκέμβριο του 2016 από τον τότε πρόεδρο τον ΗΠΑ, Ντόναλντ Τραμπ, και είχα μιλήσει γι' αυτό σε μια ομιλία στη Λευκωσία, την οποία με κάλεσε να κάνω το ΡΙΚ για τα 60 χρόνια ίδρυσης του οργανισμού. Λέω πρόσφατη χρήση διότι ο όρος είχε χρησιμοποιηθεί και πάλι στις ΗΠΑ, αλλά στα τέλη του 19ου αιώνα. Ο ασκός του Αιόλου έχει ανοίξει από νωρίς βλέπετε... ● Πάμε πάλι πίσω κι εμείς τότε, στα βασικά: Ποια είναι η διαφορά ψευδών και παραποιημένων ειδήσεων; Οι παραποιημένες ειδήσεις (fake news), εν αντιθέσει με την ορολογία που έχει επικρατήσει σε μεγάλο μέρος της ακαδημαϊκής, δημοσιογραφικής και πολιτικής ορολογίας, διαφέρουν από τις ψευδείς. Ψευδής είναι μια είδηση που περιγράφει κάτι που δεν έγινε. Δεν έχει βάση αλήθειας δηλαδή. Παραποιημένη είναι μια είδηση στην οποία έχουν αλλοιωθεί κάποια στοιχεία του γεγονότος: όπως ο χρόνος και ο τόπος που έγινε, το σκηνικό του, ποιοι έλαβαν μέρος κοκ. Επιπλέον, για να αποτελεί ένα μήνυμα παραποιημένη είδηση θα πρέπει πριν απ’ όλα να είναι είδηση. Δηλαδή θα πρέπει να περιέχεται στο περιεχόμενο κάποιου ΜΜΕ. Γι’ αυτό και δεν υπάρχουν παραποιημένες ειδήσεις πριν από την έλευση των ενημερωτικών ΜΜΕ (σε αντίθεση με κάποιες αναλύσεις που προσπαθούν να εντοπίσουν παρόμοιες ειδήσεις λ.χ. στην αρχαιότητα). Οι δύο αυτές κατηγορίες ειδήσεων εξετάζονται στο βιβλίο ως βαθμίδες, η σχετική και η απόλυτη, της ψευδοποίησης ή απομίμησης των ειδήσεων. Η ψευδοποίηση δεν αναλύεται ως προϊόν διαστρέβλωσης των ειδήσεων αλλά ως δυνατότητα που απορρέει από τη δομή των ειδήσεων ως είδους, η οποία γίνεται πραγματικότητα όταν συντρέχουν οι κατάλληλες κοινωνικοοικονομικές, πολιτικές και πολιτισμικές συνθήκες. ● Αρα μας λέτε πως το να ψευδοποιούμε εμείς οι δημοσιογράφοι μια είδηση απορρέει από την ίδια τη δομή των ειδήσεων. Αν είναι έτσι, τελικά κάνουμε δημοσιογραφία ή προπαγάνδα; Πράγματι, η παραποίηση μιας είδησης δεν είναι κάτι που συντελείται εξωγενώς, αλλά περιέχεται στη δομή των ειδήσεων, η οποία με τη σειρά της δεν είναι παρά μια ενότητα γεγονότων και απόψεων. Τώρα, στον βαθμό που περιγράφονται τα γεγονότα υπό το πρίσμα ορισμένων απόψεων, μιλάμε για δημοσιογραφία. Στον βαθμό, όμως, που η είδηση στοχεύει στη μετάδοση απόψεων, ντυμένων με το ένδυμα των πρόσφατων γεγονότων και που αυτό είναι το κύριο γεγονός που περιγράφεται, τότε μιλάμε για προπαγάνδα. Με άλλα λόγια και για να γίνει κατανοητό: στις παραποιημένες ειδήσεις αυτό που μεταδίδεται είναι έτοιμες, προϋπάρχουσες αντιλήψεις, άρα στερεότυπα και προκαταλήψεις, με τη μορφή πληροφοριών για επίκαιρα γεγονότα. Στη διαδικασία αυτή, για τις ανάγκες της προπαγάνδας μπορεί να χρησιμοποιηθούν και χρησιμοποιούνται ψευδή στοιχεία (παραποιήσεις) ή άλλως «γεγονοτοειδή»: κάτι δηλαδή που μοιάζει με γεγονότα αλλά δεν υπήρξαν ποτέ όπως περιγράφονται! ● Αρα τα fake news γίνονται εργαλείο σχηματισμού στερεοτύπων, πεποιθήσεων και λοιπών κοινωνικοπολιτικών στάσεων. Εχθρός της δημοκρατίας γίνονται; Αν η οικονομική προπαγάνδα παίζει σημαντικό ρόλο για τις παραποιημένες ειδήσεις, η πολιτική παίζει έναν ανάλογο αλλά στο πολλαπλάσιο! Και η μεγαλύτερη απόδειξη γι' αυτό, εκεί που φάνηκε πιο καθαρά από ποτέ ίσως, ήταν η περίοδος που αναφερθήκαμε και πριν: η προεκλογική περίοδος των αμερικανικών προεδρικών εκλογών του 2016. Αλλά και του 2020 για τις ΗΠΑ. Οπως βέβαια και στη μακρά προεκλογική περίοδο των ελληνικών βουλευτικών εκλογών του 2019... Από τις εμπειρίες αυτές φάνηκε και κάτι ακόμα: η εκλεκτική σχέση του ακροδεξιού ή του νεο-συντηρητικού λαϊκισμού των μίντια με τις παραποιημένες ειδήσεις. Απαλλαγμένα από κάθε ηθικό υπόβαθρο, χρησιμοποιούν την πόλωση για να παράγουν και να διαδίδουν παραποιημένες ειδήσεις και δεν διστάζουν να χρησιμοποιούν τις ειδήσεις αυτές για να παράγουν μεγαλύτερη πόλωση που, με τη σειρά της, ευνοεί εξαιρετικά την άνθηση της ίδιας αυτής παραποίησης! Σαν φαύλος κύκλος... ● Κάνετε λόγο και για τις «κοινωνίες της ενημέρωσης». Και πώς σε αυτές οι παραποιημένες ειδήσεις βρίσκουν πρόσφορο έδαφος και «ανθίζουν»! Πηγαίνοντας πίσω στον χρόνο, αν και μπορούμε να ανιχνεύσουμε παραποιημένες ειδήσεις από τις πρώτες δεκαετίες των εφημερίδων, εντούτοις σε εκείνη την εποχή δεν έχει καταστεί ένα εκτεταμένο φαινόμενο. Ούτε εκτεταμένο είναι τότε, ούτε και έχει δομικό ρόλο στην πολιτική ή την οικονομία - με εξαίρεση φυσικά τις συνθήκες πολέμου, για τις ανάγκες της προπαγάνδας. Η παραποιημένη ενημέρωση, δηλαδή οι παραποιημένες ειδήσεις ως εκτεταμένο και δομικό φαινόμενο, συμβαίνει στις μέρες μας! Ξεκινά σταδιακά από τον Ψυχρό Πόλεμο και κορυφώνεται τις τελευταίες δεκαετίες. Γίνεται δε χαρακτηριστικό γνώρισμα των κοινωνιών, τις οποίες, όπως είπατε, αποκαλώ «κοινωνίες της ενημέρωσης»: είναι κοινωνίες στις οποίες οι άνθρωποι από όλες τις μορφές της πληροφορίας (επιστήμη, τέχνη κ.λπ.) καταναλώνουν κυρίως ειδήσεις! Στο πλαίσιο αυτό συνυπάρχουν και αλληλεπιδρούν μεταξύ τους διαφορετικής ποιότητας ενημερωτικές πληροφορίες: από ιατρικές μέχρι κουτσομπολίστικες, από σοβαρές έως παραποιημένες ή πλήρως αβάσιμες. Ενα παράδειγμα ισχυρό αυτής της «κοινωνίας» είναι το τι συμβαίνει στο διαδίκτυο. ● Τελικά, γιατί έχουμε τέτοια έξαρση παραποιημένων ειδήσεων στις «κοινωνίες της ενημέρωσης» όπως λέτε; Αυτό οφείλεται κυρίως στο γεγονός ότι η πολιτική προπαγάνδα, η διαφήμιση, ο προσηλυτισμός, καθώς και άλλες μορφές προπαγανδιστικού λόγου ενδύονται το ένδυμα της πλέον δημοφιλούς μορφής πληροφορίας στη δημόσια σφαίρα, δηλαδή των ειδήσεων, προκειμένου ακριβώς να επιτύχουν τους σκοπούς τους. Ωστόσο αυτό συμβαίνει γιατί μεσολαβούν μια σειρά παράγοντες. ● Οπως; Ποιοι είναι αυτοί οι παράγοντες; Πώς έγινε, δηλαδή, αυτός ο μετασχηματισμός της δημοσιογραφίας σε προπαγάνδα και παραποιημένη ενημέρωση (τρομάρα μας); Σ’ αυτόν τον μετασχηματισμό και στην εμφάνιση της παραποιημένης ενημέρωσης συμβάλλουν καθοριστικά πέντε διεργασίες. Πρώτον η ανάδυση του διαδικτύου ως κυρίαρχου μέσου επικοινωνίας (σταδιακά και ως κυρίαρχου μέσου ενημέρωσης!). Το διαδίκτυο για πολλούς λόγους, τους οποίους αναλύω στο βιβλίο, συνιστά μια ευνοϊκή συνθήκη για την ανάδυση της παραποιημένης ενημέρωσης. Ωστόσο δεν ευθύνεται το διαδίκτυο γι’ αυτό και ούτε πρόκειται να εκλείψει ή να περιοριστεί το φαινόμενο αν επιβληθεί έλεγχος στο διαδίκτυο, όπως ήδη επιχειρείται από την Ε.Ε. Αυτό που «ευθύνεται» είναι ότι τις προκαταλήψεις και τα στερεότυπα των παραποιημένων ειδήσεων, εκτός από τους παραγωγούς των ειδήσεων, τα συμμερίζεται και ένα μέρος του κοινού! ● Αρα, φταίμε εμείς. Οι «καταναλωτές» της είδησης. Ευθύνονται οι «καταναλωτές» της είδησης που είναι έτοιμοι να πιστέψουν τις παραποιημένες ειδήσεις. Είμαστε έτοιμοι, δηλαδή, να πιστέψουμε τα fake news πριν ακόμα δημιουργηθούν, γι' αυτό και παράγονται! Η αρχιτεκτονική του διαδικτύου, κυρίως η πολιτική και πολιτιστική ομοφιλία, συμβάλλουν στη δημιουργία του φαινομένου μεν, αλλά δεν ευθύνεται το διαδίκτυο για τις παραποιημένες ειδήσεις. «Ευθύνονται» οι συνθήκες που οδηγούν το κοινό να έχει αυτές τις προκαταλήψεις και που πίσω τους κατ’ ουσίαν βρίσκονται οι διάφορες μορφές κοινωνικής ανισότητας -ταξικής, έμφυλης, μορφωτικής, πολιτιστικής, εθνικής κ.ά.- και τις οποίες οι παραποιημένες ειδήσεις αναπαράγουν και συχνά στοχεύουν να αναπαραχθούν. Επιπλέον, συμβάλλει η κρίση των παλιών ιδεολογιών της νεωτερικότητας και ο σχηματισμός ιδεολογικών εκλεκτικιστικών σχημάτων (ιδεολογικά συνονθυλεύματα φιλελευθερισμού, συντηρητισμού, καταναλωτισμού, ρατσισμού, εθνικισμού -ενίοτε ακραίου-, θρησκοληψίας κ.ά. σε διάφορες αναλογίες κάθε φορά και σε κάθε εθνική εκδοχή), που υιοθετούν δημοσιογράφοι, πολιτικοί και κοινό, προκειμένου να ερμηνεύσουν τα διάφορα γεγονότα. Παγκόσμιος αλλά και εγχώριος πρωταθλητής αναδεικνύεται σε αυτό ο λαϊκιστικός νεοσυντηρητισμός! Και τον έχουμε σε διάφορες εκδοχές, όπως ο τραμπισμός, ο ορμπανισμός, ο μπερλουσκονισμός, ο ερντογανισμός, ο Μπορίσοφ στη γειτονική Βουλγαρία, αλλά και σε μεγάλο βαθμό οι εγχώριες εκδοχές του όπως ο «μητσοτακισμός». Γι' αυτό και οι πολιτικοί σχηματισμοί που εκπροσωπούν παρόμοιες, εκλεκτικιστικές πολιτικές ιδεολογίες, ιδιαίτερα κατώτερα στελέχη αλλά και ενθουσιώδεις υποστηρικτές τους πρωταγωνιστούν στην παραγωγή και διάδοση παραποιημένων ειδήσεων. Αυτό έγινε με τη Συμφωνία των Πρεσπών, τις προσφυγικές ροές, τώρα με τους αντιεμβολιαστές κ.λπ. ● Κάνατε λόγο για πέντε παράγοντες που «γεννούν» την παραποιημένη είδηση... Πέρα από τα παραπάνω, ένας ακόμη παράγοντας που συμβάλλει στην ανάδυση της παραποιημένης ενημέρωσης είναι η πολιτική πόλωση. Μάλιστα σήμερα ο κομματικός ανταγωνισμός και εν γένει η εσωτερική πολιτική αντιπαράθεση αποκτά χαρακτηριστικά που είχε παλιότερα η ένταση στις εξωτερικές πολιτικές και οικονομικές σχέσεις, ιδιαίτερα κατά την περίοδο του Ψυχρού Πολέμου. Πρόκειται για μια μορφή εσωτερικοποίησης της ψυχροπολεμικής αντιπαράθεσης αν θες. Και φυσικά, πρόκειται για μια διεργασία που δεν μπορεί να κατανοηθεί εκτός του πλαισίου της παγκοσμιοποίησης και της άνισης συνάρθρωσης πολιτικών, οικονομικών και ιδεολογικών διεργασιών σε οικουμενικό επίπεδο. Ενας τέταρτος παράγοντας είναι η κυριαρχία των νεοφιλελεύθερων οικονομικών σχέσεων - τόσο εκτός όσο και εντός του πεδίου των ΜΜΕ. Η επινόηση γεγονοτοειδών και εν γένει η παραποίηση μπορεί να συμβαίνει είτε γιατί το επιβάλλει η δικτατορία των κλικ στη διαδικτυακή δημοσιογραφία, είτε για να δημιουργηθεί μια «οικονομία της προσοχής», είτε για να διαφημιστεί ή δυσφημιστεί μια εταιρεία ή ένα προϊόν, είτε, τέλος, για να συλλεγούν και πωληθούν προσωπικά δεδομένα των χρηστών. Οπως ακριβώς έγινε στο σκάνδαλο Cambridge Analytica, το οποίο το προσπέρασαν γρήγορα γρήγορα κυβερνήσεις, διεθνείς οργανισμοί και φορείς που κόπτονται για τα προσωπικά δεδομένα, την ελευθερία του Τύπου και του Λόγου. Και ο τελευταίος παράγοντας είναι η εγκατάλειψη του «στόρι» ως αφηγηματικού σχήματος των ειδήσεων και η εμφάνιση υβριδικών αφηγηματικών σχημάτων όπου χωράει το fake news. Πρόκειται για κάτι που συμβαίνει κυρίως στα ενημερωτικά είδη των λεγόμενων νέων μέσων και κυρίως του διαδικτύου, το οποίο είναι ανεξέλεγκτο."
efsyn.gr,https://www.efsyn.gr/ellada/koinonia/303842_eikosi-pente-prosagoges-gia-ta-epeisodia-sto-syntagma-me-antiemboliastes,ΚΟΙΝΩΝΙΑ,Είκοσι πέντε προσαγωγές για τα επεισόδια στο Σύνταγμα με αντιεμβολιαστές,2021-07-25 09:01, efsyn.gr ,"Σε 25 προσαγωγές προχώρησε η ΕΛΑΣ για τα επεισόδια που σημειώθηκαν το βράδυ, σε συγκέντρωση, στο Σύνταγμα, σύμφωνα με όσα αναφέρει στη σχετική ανακοίνωσή της η Γενική Αστυνομική Διεύθυνση Αττικής. Αναλυτικά, η ανακοίνωση της ΓΑΔΑ αναφέρει τα εξής: «Το Σάββατο 24 Ιουλίου 2021 και ώρα 19.00, μετά από κάλεσμα σε ιστοσελίδα για συγκέντρωση, με κεντρικό σύνθημα ""όχι στις υποχρεωτικότητες στους εκβιασμούς τις απολύσεις και τους διαχωρισμούς"", πραγματοποιήθηκε συνάθροιση 4.500 περίπου ατόμων στην πλατεία Ομονοίας. Στη συνέχεια ακολούθησε πορεία μέσω των οδών Σταδίου, Β. Γεωργίου στην πλατεία Συντάγματος, όπου κατέλαβαν το οδόστρωμα της Λ. Αμαλίας προκαλώντας παρακώλυση της κυκλοφορίας. Μετά από σαράντα λεπτά είχαν παραμείνει συγκεντρωμένα περίπου 1.500 άτομα στην πλατεία Συντάγματος και στο οδόστρωμα της Λ. Αμαλίας, αγνοώντας τις εκκλήσεις - προειδοποιήσεις του επικεφαλής των αστυνομικών δυνάμεων να αποχωρήσουν από το οδόστρωμα, προκειμένου να διεξαχθεί ανεμπόδιστα η κυκλοφορία των οχημάτων που είχε διακοπεί. Ξαφνικά ικανός αριθμός των συγκεντρωμένων προέβη σε ρίψη μάρμαρων, πετρών, φωτοβολίδων και εκρηκτικών μολότοφ κατά των αστυνομικών δυνάμεων που βρίσκονταν έμπροσθεν του Μνημείου Αγνώστου Στρατιώτη. Οι αστυνομικές δυνάμεις προχώρησαν στην απώθηση των συγκεντρωμένων, με ρίψεις νερού και περιορισμένη χρήση δακρυγόνων. Για το ανωτέρω συμβάν πραγματοποιήθηκαν είκοσι πέντε προσαγωγές. Προανακρίσεως επιλαμβάνονται η Διεύθυνση Αστυνομίας Αθηνών και η Διεύθυνση Ασφαλείας Αττικής». Η ένταση ξεκίνησε λίγο μετά τις 9 το βράδυ, ενώ προηγουμένως περίπου 2.500 αντιεμβολιαστές με ελληνικές σημαίες, χριστιανικά συνθήματα και σύμβολα κλπ είχε διαμαρτυρηθεί για τον υποχρεωτικό εμβολιασμό. "
efsyn.gr,https://www.efsyn.gr/politiki/antipoliteysi/303720_koyreliazoyn-ta-atomika-dikaiomata-kai-dihazoyn-ton-lao,ΑΝΤΙΠΟΛΙΤΕΥΣΗ,«Κουρελιάζουν τα ατομικά δικαιώματα και διχάζουν τον λαό»,2021-07-25 06:00, Νόρα Ράλλη ,"«Το ΜέΡΑ25 καταγγέλλει την κυβερνητική τροπολογία που διχάζει τον λαό και κουρελιάζει τα ατομικά και τα κοινωνικά δικαιώματα», τόνισε ο γραμματέας του κόμματος Γιάνης Βαρουφάκης, μιλώντας για την τροπολογία της κυβέρνησης που αφορά τον υποχρεωτικό εμβολιασμό εργαζομένων. «Η πανικόβλητη κυβέρνηση Μητσοτάκη κατάφερε το αδύνατο: επιβάλλοντας στους εργοδότες ΟΛΩΝ των κλάδων να ελέγχουν την εμβολιαστική ταυτότητα των εργαζομένων, από τη μια υπονόμευσε το εμβολιαστικό της πρόγραμμα (ενισχύοντας ηθικά και πολιτικά τους αντιεμβολιαστές) και από την άλλη έδωσε στους εργοδότες δικαιώματα αποκλεισμού και ελέγχου πιστοποιητικών υγειονομικών φρονημάτων και προσωπικών ιατρικών δεδομένων που κανείς ιδιώτης δεν επιτρέπεται να έχει σε κοινωνίες δικαίου». Η αλήθεια είναι πως το ΜέΡΑ25 υποστηρίζει από την πρώτη στιγμή την ανάγκη να εμβολιαστούν όλες και όλοι (ιδίως οι νοσηλευτές και οι εργαζόμενοι στα γηροκομεία) ως πράξη «τόσο αυτοπροστασίας όσο και αλληλεγγύης». Ωστόσο είναι απολύτως κατά «της διχόνοιας και του πιστοποιητικού υγειονομικών φρονημάτων που η Μητσοτάκης Α.Ε. επιβάλλει, φέρνοντας τροπολογία που καθιστά την επίδειξη του πιστοποιητικού υγειονομικών φρονημάτων υποχρεωτική για τους εργαζομένους ιδιωτικού και δημόσιου τομέα». «Συγκεκριμένα, το άρθρο 1 με τον παραπειστικό τίτλο ""Υποχρέωση επίδειξης πιστοποιητικού εμβολιασμού ή νόσησης"" θεσπίζει ένα προνόμιο για τους εργοδότες και μια υποχρέωση για τους εργαζομένους αναφορικά με την επίδειξη προσωπικών ιατρικών δεδομένων». Το άρθρο αναφέρει επί λέξει: «Οι εργαζόμενοι στον δημόσιο και ιδιωτικό τομέα, οι οποίοι έχουν ολοκληρώσει τον εμβολιασμό απέναντι στον κορονοϊό COVID-19 ή έχουν νοσήσει εντός του τελευταίου εξαμήνου, υποχρεούνται όπως επιδεικνύουν στον προϊστάμενο της οργανικής μονάδας όπου υπηρετούν ή στον εργοδότη τους, αντίστοιχα, ψηφιακό πιστοποιητικό COVID-19 της Ε.Ε. (EU Digital COVID Certificate – EUDCC). Το πιστοποιητικό ή η βεβαίωση ελέγχεται από τον εργοδότη μέσω της ειδικής ηλεκτρονικής εφαρμογής της παρ. 1α του άρθρου 33 του ν. 4816/2021 (Α’ 118), τηρουμένων και των λοιπών διατάξεων του ανωτέρω άρθρου. Η υποχρέωση επίδειξης ισχύει έως τις 31.12.2021». Και εξαιτίας αυτού, το ΜέΡΑ25 σχολιάζει: «Με τη διάταξη αυτή η κυβέρνηση βάζει μπουρλότο στην κοινωνία, θεσπίζοντας την καθολική υποχρεωτικότητα εμβολιασμού με τρόπο έμμεσο, πολιτικά δειλό και κοινωνικά ολέθριο: οι εργοδότες θα έχουν το προνόμιο να απαιτούν από τους εργαζομένους να μοιραστούν μαζί τους ευαίσθητα ιατρικά προσωπικά δεδομένα, οι δε εργαζόμενοι θα έχουν την υποχρέωση να τα επιδεικνύουν». «Είναι προφανές ότι η Μητσοτάκης Α.Ε., έχοντας χάσει κάθε έλεγχο, επιλέγει όχι την οδό της πειθούς αλλά της κατάφωρης επιβολής, μετακυλίοντας μάλιστα την ευθύνη στους εργοδότες να τρομοκρατούν τους εργαζομένους τους να εμβολιαστούν υπό το πρίσμα της απόλυσης», τονίζει το κόμμα, κάνοντας αναφορά και στις δηλώσεις του Αδ. Γεωργιάδη, κατά τις οποίες «ο μη εμβολιασμός αποτελεί σπουδαίο λόγο απόλυσης εργαζομένων». «Επιθυμούμε την καταπολέμηση της πανδημίας σε μια κοινωνία δικαίου και αλληλεγγύης», δηλώνει ο ίδιος ο κ. Βαρουφάκης και καταλήγει εμφατικά: «Καταγγέλλουμε την κυβερνητική τροπολογία που στόχο έχει την εκμετάλλευση της πανδημίας ώστε να διχάσει τον λαό, να εισαγάγει νέες μόνιμες μορφές εξουσίας επί των εργαζομένων και, εν τέλει, να κάνει άλμα προς την κοινωνία του Μεγάλου Ψηφιακού Αδελφού»."
efsyn.gr,https://www.efsyn.gr/ellada/koinonia/303832_entasi-xana-sto-syntagma-meta-apo-sygkentrosi-antiemboliaston,ΚΟΙΝΩΝΙΑ,Ένταση ξανά στο Σύνταγμα μετά από συγκέντρωση αντιεμβολιαστών ,2021-07-24 22:22, efsyn.gr ,"Ένταση επικράτησε λίγο μετά τις 9 το βράδυ, όταν η εκδήλωση, στην οποία πρωταγωνίστησαν για ακόμη μια θρησκευτικές εικόνες, σταυροί και ελληνικές σημαίες,  έφθανε προς το τέλος της. Ομάδα ατόμων πέταξε φωτοβολίδες προς την πλευρά των αστυνομικών με τις δυνάμεις καταστολής να απαντούν με δακρυγόνα, χημικά και την αύρα νερού.  Τα επεισόδια μεταφέρθηκαν στην κάτω πλευρά της πλατείας Συντάγματος και στην Πανεπιστημίου, όμως δεν κράτησαν πολλή ώρα. Νωρίτερα, περίπου 2.500 αντιεμβολιαστές και αρνητές του κορονοϊού συγκεντρώθηκαν στην Ομόνοια κα στην πλατεία Συντάγματος για να διαμαρτυρηθούν για τον υποχρεωτικό εμβολιασμό."
efsyn.gr,https://www.efsyn.gr/stiles/askiseis-mnimis/303797_i-hoynta-ton-embolion-kai-koritsaki-me-ta-spirta,ΑΣΚΗΣΕΙΣ ΜΝΗΜΗΣ,Η χούντα των εμβολίων και Το κοριτσάκι με τα σπίρτα,2021-07-24 16:00, Γιάννης Η. Χάρης ,"⌦ Η δολοφονία του αυτονόητου, ή η αυτοκτονία του, όπως το πάρει κανείς: Διαβάζω και ξαναδιαβάζω κείμενα δικών μας, που τους εκτιμώ και τους εμπιστεύομαι, προς στιγμήν με πείθουν, μα γρήγορα (αν όχι αμέσως και εξαιτίας τους) ξαναβουλιάζω στις αρχικές μου, ακόμα πιο βασανιστικές τώρα, σκέψεις. Και με δεδομένη φυσικά την εναντίωση στην κυβέρνηση της αμετροέπειας, της παλινωδίας, και προπαντός της εγκληματικής αδιαφορίας (δημόσιο σύστημα υγείας, μέσα μαζικής μεταφοράς κτλ.), αναρωτιέμαι: Πόσο περισσότερο παραβιάζουν τις ατομικές μας ελευθερίες και την αυτοδιάθεση του σώματός μας κ.ο.κ. τα εμβόλια και η αυριανή υποχρεωτικότητά τους, όχι από τα τόσα ήδη υποχρεωτικά εμβόλια από την παιδική μας ηλικία, αλλά από ένα τεράστιο πλέγμα απαγορεύσεων (και συνεπώς αντίστοιχων περιστολών των ατομικών μας ελευθεριών!): υποχρεωτικό κράνος στη μηχανή, υποχρεωτική ζώνη στο αυτοκίνητο, υποχρεωτικά όρια ταχύτητας, έως τις υποχρεωτικές ώρες κοινής ησυχίας ακόμα ακόμα, απαγορεύσεις που στόχο έχουν να προστατέψουν τον εαυτό μας και τους γύρω μας, το κοινωνικό σύνολο, την ισορροπία του κοινωνικού συνόλου, αν όχι την ίδια τη συγκρότησή του, την ύπαρξή του. Δεν αναφέρομαι προφανώς στο αν τηρούνται ή όχι οι απαγορεύσεις αυτές, ή αν και πόσο εξορθολογισμένες είναι όλες κτλ.· σημασία έχει πως αποτελούν αδιαμφισβήτητους νόμους με τις συνακόλουθες ποινές. Και δεν αναφέρομαι επίσης σε νομικά κενά που καθιστούν αδύνατο και αντισυνταγματικό τον υποχρεωτικό εμβολιασμό, ουσιαστικά ότι τα εμβόλια δεν έχουν πάρει ακόμα κανονική άδεια: προφανώς και δεν εννοούν αυτού του τύπου την αντισυνταγματικότητα οι αντιεμβολιαστές και κήρυκες της αυτοδιάθεσης του σώματός τους· ακριβέστερα: οι πριν και από το εμβόλιο αρνητές της ύπαρξης του ιού και της σοβαρότητάς του –γιατί τότε άρχισε να δημιουργείται το μέτωπο, έστω το ρεύμα που εξέβαλε νομοτελειακά στον αντιεμβολιασμό! Και τότε ειλικρινά αδυνατώ να καταλάβω το αυτομαστίγωμα μέρους της αριστεράς, πως η αριστερά των δικαιωμάτων και των ατομικών ελευθεριών δεν μπήκε μπροστά σ’ αυτούς τους αγώνες για την περιστολή των ελευθεριών κτλ. και άφησε το πεδίο ελεύθερο στην ακροδεξιά και τον χώρο του ανορθολογισμού... Που με τον τρόπο του, φοβάμαι τώρα εγώ, μας διαβρώνει, και σίγουρα μας επιβάλλει τον ρυθμό του. ⌦ Το κοριτσάκι με τα σπίρτα. Αμοραλισμός, αήθεια, προπάντων ανιστόρητη οπτική, δεν έμεινε στερητικό άλφα που να μην το φόρεσε μονάχη της παράσημο η Ασώτη Ατριανταφύλλου, καμαρωτά καμαρωτά επιπλέον, γιατί το πρώτο που τη χαρακτηρίζει είναι η αν-αισθησία, με την επιστημονική, ας πούμε, έννοια του όρου, η ασυναίσθηση, μάλλον ανενσυναίσθηση που θα λέγαμε τώρα. Στα Νέα λοιπόν διαβάζουμε («Δολοφονία Θάνου Αξαρλιάν: Το “μοναδικό λάθος” της 17 Νοέμβρη», 11/7): «Το 2008, ο ίδιος λαός παρ’ ολίγο να στερηθεί τη γιορτή των Χριστουγέννων επειδή αστυνομικός πυροβόλησε ένα βράδυ στα Εξάρχεια τον 16χρονο Αλέξη Γρηγορόπουλο που κινούνταν στον αναρχικό χώρο: αν ο Αλέξης δεν είχε τις παρέες που είχε, οι τόνοι θα ήταν χαμηλότεροι και η ελληνική κοινωνία δεν θα είχε χάσει μια ολόκληρη δεκαετία καταστροφής και κοινωνικού μίσους. Κι αν επρόκειτο για μέλος δεξιάς οργάνωσης δεν θα κουνιόταν φύλλο. Το ίδιο αληθεύει και για τον φόνο του Παύλου Φύσσα: εφόσον η αριστερά υπαγορεύει το σωστό και το λάθος, το ηθικό και το ανήθικο, αν ο Παύλος Φύσσας ήταν δεξιός, ηλικιωμένος και ασκούσε ένα ανιαρό επάγγελμα –όχι εκείνο του ράπερ– η δολοφονία του δεν θα είχε συγκλονίσει ολόκληρη τη χώρα, ούτε θα είχε μετονομαστεί δρόμος προς τιμήν του». Ολους του χαρακτηρισμούς τούς εξάντλησα στην αρχή. Τώρα πια συμπαραστεκόμαστε στην ανιστορική ιστορικό, που παραλίγο να χάσει τα Χριστούγεννά της για έναν αναίτια δολοφονημένο έφηβο, και εφεξής ταράσσεται ο ύπνος της με τη δολοφονία του πάσα ένα, μη δεξιού εννοείται, όπως του Παύλου Φύσσα, με τον αριστερής προέλευσης σάλο που προκαλείται. Εμεινε κι η αηδία, αλλά δεν της τη χαλαλίζω, γιατί η αηδία είναι συναίσθημα, συναίσθημα ανθρώπινο, και η εν λόγω έχει δραπετεύσει προ πολλού από τα τετριμμένα ανθρώπινα, που ίσα ίσα τα χλευάζει. Μονάχα μία στιγμή, ας δεχτούμε ότι έχουμε μπροστά μας μια όντως ιστορικό. Και τη διαβάζουμε, από το ίδιο πάντα άρθρο: «Ετσι κι αλλιώς [η ακροδεξιά], μετά τη δεκαετία του 1950-60 έχει υποχωρήσει: της λείπουν οι οπαδοί· το ακροδεξιό ιδεολογικό υπόβαθρο παραείναι ισχνό για να δικαιολογήσει φόνους και να στρατολογήσει εκτελεστές». Και τότε τη ρωτάμε: αφού φαλίρισε η ακροδεξιά (τη σβήσαμε μ’ ένα σφουγγάρι δηλαδή!), ποια ακροαριστερά, τύπου 17Ν ή άλλου, δολοφόνησε εν ψυχρώ τον έφηβο Γρηγορόπουλο ή τον Παύλο Φύσσα. Πώς και κατάφερε δηλαδή να εξαφανίσει πίσω από τόση ανιστορική προσέγγιση κοτζάμ Χρυσή Αυγή, με κοντά μισό εκατομμύριο ψηφοφόρους; Ή πώς την προσδιορίζει τότε; Ή πού επιτέλους ζει μετά το 1950-60 το ακοριτσάκι με τα ασπίρτα; Ζει; Ή είναι μόνο παραμύθι; Για παιδιά βεβαίως, και πάντως τρόμου."
efsyn.gr,https://www.efsyn.gr/politiki/i-apopsi-tis-efsyn/303576_primodotontas-toys-psekasmenoys,Η ΑΠΟΨΗ ΤΗΣ «ΕΦ.ΣΥΝ.»,Πριμοδοτώντας τους «ψεκασμένους»,2021-07-23 09:20, ΕΦ.ΣΥΝ. ,"Παρά το μειλίχιο και προσεκτικό ύφος που υιοθέτησαν χθες ο πρωθυπουργός, η κυβερνητική εκπρόσωπος και όσοι υπουργοί αναφέρθηκαν στο ακανθώδες θέμα των εμβολιασμών -προφανώς γιατί αντιλαμβάνονται ότι σημαντικό μέρος του εκλογικού τους «πελατολογίου» περιλαμβάνεται στους «αντιεμβολιαστές»- τελικά απέδειξαν για πολλοστή φορά ότι από... καρότα μόνο λόγια είναι. Τα μαστίγια είναι η ειδικότητά τους. Έπειτα από ενάμιση χρόνο τραγελαφικής διαχείρισης της πανδημίας, μετά από μια ακατάσχετη προπαγάνδα αυτοθαυμασμού για το υποτιθέμενο επίτευγμα του άψογου εμβολιαστικού προγράμματος, η κυβέρνηση έρχεται αντιμέτωπη με την πραγματικότητα της αποτυχίας της. Η μετάλλαξη «Δέλτα» άλλαξε ριζικά τους όρους του παιχνιδιού και, όπως όλη η επιστημονική κοινότητα και οι διεθνείς δεξαμενές σκέψεις επισημαίνουν, οι «βιτρίνες» που έστησαν οι κυβερνήσεις της Ε.Ε. για να δείξουν ότι είναι συνεπείς στις υποσχέσεις τους, δεν αρκούν. Αν χρειάζονται ανοσοποίηση και εμβολιασμός τουλάχιστον του 90% της κοινότητας για να θωρακιστούν οι κοινωνίες στην τελευταία και στις επόμενες μεταλλάξεις του κορονοϊού, πρέπει να πειστούν και οι τελευταίοι θύλακοι ορθολογικής αμφιβολίας ή ανορθολογικής άρνησης των εμβολιασμών. Αλλά να πειστούν, όχι να εξαναγκαστούν, να εκβιαστούν, να απειληθούν με καταστρατήγηση των πιο βασικών ανθρώπινων και συνταγματικών δικαιωμάτων τους. Την επιλογή της ορθολογικής πειθούς την εγκατέλειψε η κυβέρνηση με την πρώτη δυσκολία. Επέλεξε τις δύο μεθόδους που ξέρει καλύτερα: Την εξαγορά, όπως συμβαίνει με το freedom pass των 150 ευρώ προς τους νέους, που είναι το μικρότερο κακό. Και τον ακραίο αυταρχισμό, όπως συνέβη χθες, με την τροπολογία για τον υποχρεωτικό εμβολιασμό «ειδικών ομάδων», που στην πραγματικότητα είναι μια πρόβα γενικευμένου καταναγκασμού, πέρα από τα όρια του Συντάγματος. Δεν είναι σαφές αν αυτές οι οριακές νομοθετικές ρυθμίσεις υπαγορεύονται από τον πανικό της κυβέρνησης απέναντι στην «κόπωση» του εμβολιαστικού προγράμματος ή αποτελούν παρακαταθήκη της για το μέλλον των δημοκρατικών δικαιωμάτων στη μετά την πανδημία εποχή. Έχουμε κάθε λόγο να είμαστε καχύποπτοι για τις προθέσεις αυτής της κυβέρνησης. Το σίγουρο είναι ότι αυτή η επίδειξη αυταρχισμού και εκβιασμού θα έχει τα αντίθετα από τα επιδιωκόμενα αποτελέσματα. Θα «πείσει» και θα πεισμώσει ευφάνταστους αρνητές, αλλά και καλόπιστους, παραπλανημένους αμφισβητίες των εμβολίων για την αλήθεια της πλάνης τους. Σε τελική ανάλυση, η υποχρεωτικότητα που ακυρώνει στοιχειώδη δικαιώματα πριμοδοτεί ακόμη και τους «ψεκασμένους»."
efsyn.gr,https://www.efsyn.gr/tehnes/media/303561_dieyrynetai-o-emboliastikos-katanagkasmos,MEDIA,Διευρύνεται ο εμβολιαστικός καταναγκασμός,2021-07-23 07:30, ΕΦ.ΣΥΝ. ,"►Διευρύνεται ο εμβολιαστικός καταναγκασμός Εκβιάζουν γιατί απέτυχαν να πείσουν ►Αρχαία Βενιζέλου Η Θεσσαλονίκη δεν αξίζει το ξεπάτωμα της ιστορίας της Με απεργίες, αποκλεισμούς και τραγούδια ξεκίνησε η μάχη για την αποτροπή του εγκλήματος ►Εκπαίδευση Χιονοστιβάδα διαμαρτυρίας για την πολιτική του αποκλεισμού ►Στο εδώλιο του Ευρωδικαστηρίου η Frontex Στον φακό της «Εφ.Συν.»  ►Εργασία Προς αύξηση 2% στον κατώτατο μισθό προσανατολίζεται η κυβέρνηση ►Μάγια Λυμπεροπούλου (1940 - 2021) Μια τόσο σπουδαία ηθοποιός... ...μια τόσο μεγάλη απώλεια για το ελληνικό θέατρο ►Nord Stream II Όταν τα βρίσκουν οι «μεγάλοι», την πληρώνουν οι... Ουκρανοί! ►Τόκιο 2020 Αυλαία στο άγνωστο ►Συνέντευξη «Τίποτα ακατόρθωτο» Ο Λευτέρης Πετρούνιας προαναγγέλλει πως θα παραμείνει στον θρόνο του ►Κόνφερνανς Λιγκ ΑΕΚ και Άρης με ήττες επιστρέφουν στην Ελλάδα        "
efsyn.gr,https://www.efsyn.gr/politiki/boyli/303603_nomos-taxi-kai-anastoli-ergasias,ΒΟΥΛΗ,"Νόμος, τάξη και αναστολή εργασίας",2021-07-23 06:00, Χάρης Ιωάννου ,"Την κερκόπορτα για την επέκταση του υποχρεωτικού εμβολιασμού και σε άλλες κατηγορίες εργαζομένων, πέραν των υγειονομικών, μαζί με την ταυτόχρονη αναστολή εργασίας και τελικά τις απολύσεις όσων δεν εμβολιαστούν, άνοιξε χθες και επισήμως η κυβέρνηση. Οπως προβλέπεται σε νομοτεχνική βελτίωση που κατατέθηκε την τελευταία στιγμή, λίγο πριν ψηφιστεί η σχετική τροπολογία στην Ολομέλεια της Βουλής, πλέον με την υπογραφή του κάθε υπουργού, από κοινού με τους υπουργούς Υγείας, Εσωτερικών και Ψηφιακής Διακυβέρνησης, θα μπορούν «να εξειδικεύονται και να επεκτείνονται» τα μέτρα για τον υποχρεωτικό εμβολιασμό εργαζομένων, ανάλογα με την εξέλιξη της επιδημιολογικής κατάστασης. Την τροπολογία που είχε ενταχθεί στο νομοσχέδιο του υπουργείου Δικαιοσύνης για το Ελεγκτικό Συνέδριο υπερψήφισαν Ν.Δ. και Κίνημα Αλλαγής, ενώ την καταψήφισαν τόσο ο ΣΥΡΙΖΑ όσο και το ΚΚΕ, το ΜέΡΑ25 και η Ελληνική Λύση. Οι άλλες δυο αλλαγές που κατέθεσε χθες η κυβέρνηση στη σχετική ρύθμιση είναι πως στους –υποχρεωτικά εμβολιασμένους– υγειονομικούς εντάσσονται και οι εργαζόμενοι στο ΕΚΑΒ, ενώ δίνεται η δυνατότητα να επεκτείνονται για άλλους τρεις μήνες οι αρχικά τρίμηνες συμβάσεις εργασίας του έκτακτου προσωπικού που θα αντικαθιστά τους ανεμβολίαστους υπό αναστολή. Εντονα αντέδρασε ο ΣΥΡΙΖΑ, καταγγέλλοντας την «χωρίς προηγούμενο διάλογο, εντελώς αιφνιδιαστική και πραξικοπηματική» κίνηση της κυβέρνησης. «Αποκαλύπτεται, όπως έχουμε εξαρχής επισημάνει, ότι στόχος της κυβέρνησης είναι η γενίκευση της υποχρεωτικότητας του εμβολιασμού, σε αντίθεση με την εισήγηση της Επιτροπής Βιοηθικής και χωρίς την εμπλοκή του Κοινοβουλίου, χωρίς ασφαλιστικές δικλίδες και εις βάρος των εργασιακών δικαιωμάτων», τονίζουν σε κοινή δήλωσή τους οι τομεάρχες Υγείας Ανδρέας Ξανθός και Εργασίας Μαριλίζα Ξενογιαννακοπούλου. Υπογραμμίζουν επίσης ότι η κυβέρνηση «πυροδοτεί την ανασφάλεια και τον διχασμό της κοινωνίας στερώντας τον μισθό στους εργαζομένους στο Δημόσιο και οδηγώντας σε γενικευμένες απολύσεις στον ιδιωτικό τομέα». Υπενθυμίζεται ότι η ρύθμιση έρχεται μετά την κυβερνητική διγλωσσία των τελευταίων ημερών, όπου οι ίδιοι οι υπουργοί προαναγγέλλουν απολύσεις (Βορίδης, Γεωργιάδης, Μιχαηλίδου) και η κυβερνητική εκπρόσωπος προσπαθεί να υποστηρίξει το αντίθετο. Νωρίτερα, ο αρμόδιος αναπληρωτής υπουργός Υγείας, Βασίλης Κοντοζαμάνης, που κατέθεσε τις νομοτεχνικές αλλαγές εν κρυπτώ, είχε επιχειρηματολογήσει υπέρ της γενικότερης ρύθμισης, λογομαχώντας με τον κοινοβουλευτικό εκπρόσωπο του ΣΥΡΙΖΑ,Γιάννη Ραγκούση, στην Ολομέλεια της Βουλής. Ο κ. Ραγκούσης τον κάλεσε να απαντήσει τι θα πράξει αν χιλιάδες γιατροί και νοσηλευτές δεν δεχτούν να εμβολιαστούν. «Αν τους θέσετε σε αναστολή, το ΕΣΥ θα καταρρεύσει και θα έχετε διαπράξει ένα τεράστιο έγκλημα σε βάρος της δημόσιας υγείας», είπε χαρακτηριστικά, με τον αν. υπουργό να απαντά αφοπλιστικά: «Αφήστε να δούμε τα νούμερα και θα δούμε…». Στην τοποθέτησή του ο κ. Κοντοζαμάνης έκανε λόγο για μια νομοθετική ρύθμιση εθνικά απαραίτητη, δημοκρατική, δίκαιη και μετριοπαθή. Οπως είπε, δεν πρόκειται για «γενικό και καθολικό υποχρεωτικά εμβολιασμό όλων των εργαζομένων, αλλά αφορά εκείνες τις κατηγορίες εργαζομένων που έχουν άμεση σύνδεση με τους πιο ευάλωτους συμπολίτες μας. Ούτε απαγορεύουν, αλλά ούτε επιβάλλουν κάτι στους πολλούς - αλλά παροτρύνουν τους λίγους να μη βλάπτουν τη συντριπτική πλειονότητα». Παράλληλα κατηγόρησε τον ΣΥΡΙΖΑ για επαμφοτερίζουσα στάση, μισόλογα και «ναι μεν αλλά», υπονοώντας τοποθετήσεις στελεχών του, όπως ο Π. Πολάκης και η Θ. Τζάκρη. «Αποφασίστε και πείτε μας, τελικά στον ΣΥΡΙΖΑ είστε υπέρ του υποχρεωτικού εμβολιασμού στους υγειονομικούς ή όχι και εάν ναι, γιατί δεν την ψηφίζετε την τροπολογία», αναρωτήθηκε. Απαντώντας ο κ. Ραγκούσης ξεκαθάρισε ότι η θέση του ΣΥΡΙΖΑ είναι «κατηγορηματικά υπέρ του εμβολιασμού και υπέρ της υποχρεωτικότητάς του σε συγκεκριμένες κατηγορίες υγειονομικού προσωπικού. Είμαστε, όμως, εναντίον της τροπολογίας σας για λόγους υπευθυνότητας και σοβαρότητας, την οποία εσείς στερείστε». Κληθείς από την αντιπολίτευση να δώσει στοιχεία, ο αν. υπουργός ανέφερε ότι στο ΕΣΥ ο εμβολιασμός έχει ξεπεράσει το 85% στο ιατρικό προσωπικό και το 69% στο νοσηλευτικό προσωπικό. Νωρίτερα ο Ανδρέας Ξανθός (ΣΥΡΙΖΑ) χαρακτήρισε πρόσχημα τον εμβολιασμό των υγειονομικών, καθώς, όπως είπε, «αυτή είναι μία πολύ περιορισμένη ομάδα του πληθυσμού των επαγγελματιών υγείας» και αναρωτήθηκε με τα υπόλοιπα 3 εκατομμύρια ανεμβολίαστων συμπολιτών μας τι θα κάνει ακριβώς η κυβέρνηση. Χαρακτήρισε την υποχρεωτικότητα «εκβιασμό που θα πυροδοτήσει μεγάλες κοινωνικές αντιδράσεις» και κατηγόρησε την κυβέρνηση ότι «προσπαθεί να παίξει με την ιερή αγανάκτηση των εμβολιασμένων κατά των ανεμβολίαστων» και ότι «επωάζει μια κοινωνική αγριότητα στην οποία προφανώς δεν θα συναινέσουμε εμείς ως ΣΥΡΙΖΑ». Για τροπολογία είναι πολιτικά επικίνδυνη, αναποτελεσματική, διχαστική και συνταγματικά προβληματική, μίλησε και ο Γιώργος Κατρούγκαλος (ΣΥΡΙΖΑ). «Ερχεστε να ανοίξετε τον υποχρεωτικό εμβολιασμό ως πρόφαση στον ιδιωτικό τομέα για γενικευμένες απολύσεις», συμπλήρωσε η κ. Ξενογιαννακοπούλου. Από την πλευρά του Κινήματος Αλλαγής, που τάχθηκε υπέρ της τροπολογίας, η Νάντια Γιαννακοπούλου άσκησε κριτική στην κυβέρνηση ότι καθυστέρησε να τη φέρει, λέγοντας ότι η Ιταλία το εφάρμοσε από τον Απρίλιο και το ποσοστό των εμβολιασμένων υγειονομικών έφτασε το 99%. «Είναι αδιανόητο να υπάρχουν ανεμβολίαστοι σε δομές υγείας. Κανείς δεν έχει το δικαίωμα να είναι φορέας θανάτου», είπε χαρακτηριστικά. Ο βουλευτής του ΚΚΕ και γιατρός Γιάννης Λαμπρούλης χαρακτήρισε την τροπολογία «συνονθύλευμα αντιεπιστημονικών διατάξεων, αυταρχικών προβλέψεων και δώρων στους επιχειρηματίες», λέγοντας ότι η κυβέρνηση κουνάει το δάχτυλο στον λαό. Για «απόλυτα αντισυνταγματικό νόμο» έκανε λόγο ο Κωνσταντίνος Χήτας (Ελληνική Λύση). Σε δήλωσή του για την τροπολογία, ο γραμματέας του ΜέΡΑ25 Γιάνης Βαρουφάκης κατηγόρησε την κυβέρνηση ότι «επιβάλλοντας στους εργοδότες όλων των κλάδων να ελέγχουν την εμβολιαστική ταυτότητα των εργαζόμενων, και υπονόμευσε το εμβολιαστικό της πρόγραμμα (ενισχύοντας ηθικά και πολιτικά τους αντιεμβολιαστές) και έδωσε στους εργοδότες δικαιώματα αποκλεισμού και ελέγχου πιστοποιητικών υγειονομικών φρονημάτων και προσωπικών ιατρικών δεδομένων που κανείς ιδιώτης δεν επιτρέπεται να έχει σε κοινωνίες δικαίου»."
efsyn.gr,https://www.efsyn.gr/stiles/ano-kato/303509_o-mon-ntie,ΑΝΩ ΚΑΤΩ,"Ω, μον Ντιε!",2021-07-22 16:00, Γιώργος Τσιάρας ,"Μπαστούνια τα έχει βρει ώς τώρα στην εκστρατεία του για επιτάχυνση των εμβολιασμών ο Γάλλος πρόεδρος Μακρόν, τον οποίο ως γνωστόν αντιγράφει –τουλάχιστον στο ύφος– κατά πόδας ο δικός μας... ανέμελος ηγέτης του ντεπόν Μαξίμου (για τον καρκίνο). Ο... αυταρχιΚούλης Εμανουέλ, που λέτε, μόλις ξεκίνησε την εφαρμογή του σκληρότερου και πιο αμφιλεγόμενου πακέτου μέτρων κατά του Covid-19, που απαιτεί «υγειονομικό διαβατήριο» ανοσίας για να μπει κανείς σε σινεμά, μουσεία, γήπεδα και πλήθος ακόμη πολιτιστικούς χώρους – βασικά οπουδήποτε συγκεντρώνονται περισσότερα από 50 άτομα, από... χίλια που ήταν το προηγούμενο YOLO όριο, στο πλαίσια του πρόωρου «ανοίγματος». Και από Αύγουστο το πάσο καθίσταται υποχρεωτικό σε εστιατόρια, καφέ, εμπορικά κέντρα, ιατρεία και ιατρικά κέντρα, όπως και στα μέσα μεταφοράς όταν πρόκειται για υπεραστικά ταξίδια. Εκατομμύρια Γάλλοι –και όχι μόνον οι «ψεκ» αντιεμβολιαστές– αντιδρούν και με το δίκιο τους. Ναι, ο σκοπός είναι ιερός, αφού το τέταρτο κύμα είναι όντως ante portas των Ηλυσίων (και των ηλιθίων, αρνητών, αλλά αυτό είναι άλλη συζήτηση). Αλλά δεν αγιάζει τα μέσα, κυρ Μανουέλ μας! Αυτό που πάει να κάνει ο Μακρόν, και που φαντασιώνεται ολοένα και περισσότερο ο δικός μας Κυριάκος, είναι για πολλούς Γάλλους (και Ελληνες) διχαστικό και αντισυνταγματικό. «Κέρδισε» μεν κάπου τέσσερα εκατομμύρια Γάλλους, που έσπευσαν –Ω, μον Ντιε!– να κλείσουν ραντεβού με τη σύριγγα τα πρώτα 24ωρα μετά την ανακοίνωση των μέτρων, αλλά πιθανότατα «έχασε» πολύ περισσότερους, τους οποίους ίσως και να έπειθε, αν ακολουθούσε τον δρόμο της πειθούς και όχι της αυταρχικότητας. Οχι μόνο στους δρόμους, αλλά και στη Βουλή, ο Μακρόν κατάφερε να ενώσει την αντιπολίτευση –πλην Κεντροδεξιάς– εναντίον του, αφού Σοσιαλιστές, «Ανυπότακτη Γαλλία» του Μελανσόν και η Ακροδεξιά της Μαρίν Λεπέν αντιτίθενται ανοιχτά στο νομοσχέδιο. Το οποίο είναι βέβαιο πως θα καταλήξει σε λίγες μέρες, μέσω Γερουσίας, στο Συνταγματικό Συμβούλιο της Γαλλίας – αν και στο μεταξύ θα εφαρμόζεται... πειρατικά, με τα ισχύοντα προεδρικά διατάγματα. Αλλά αυτοί που τελεσίδικα θα αποφανθούν για τη νομιμότητά του και θα... βαθμολογήσουν τον Μακρόν είναι οι Γάλλοι ψηφοφόροι, σε μόλις εννιά μήνες από σήμερα!"
efsyn.gr,https://www.efsyn.gr/stiles/apopseis/303516_enilikoi-kai-emboliasmenoi,ΑΠΟΨΕΙΣ,Ενήλικοι και εμβολιασμένοι,2021-07-22 16:00, Γιάννης Μπαλαμπανίδης* ,"Οσο και αν ορισμένοι βρίσκουν απωθητική ή μπανάλ την ιδέα ότι η πολιτική γίνεται και στο «πεζοδρόμιο», ο δημόσιος χώρος, είτε ψηφιακός (social media) είτε πραγματικός, δεν θα πάψει να είναι καταστατικός τόπος του πολιτικού. Εκεί συγκροτούνται τα συλλογικά υποκείμενα, που δεν μπορεί ποτέ να είναι πλήρως απο-υλοποιημένα· η ενσώματη διάσταση της πολιτικής είναι αξεπέραστη. Πριν από λίγες μέρες, στον πιο κεντρικό δημόσιο χώρο της χώρας, στην πλατεία Συντάγματος, εμφανίστηκε, δηλαδή συγκροτήθηκε πολιτικά με τον πιο επίσημο, και ανησυχητικό, τρόπο ως συλλογικό υποκείμενο το «αντιεμβολιαστικό κίνημα». Μπορεί σε αυτό το ετερόκλητο «πλήθος» (για να θυμηθούμε μια αμφιλεγόμενη έννοια του Τόνι Νέγκρι) να βρίσκει κανείς από παλαιοημερολογίτες μέχρι «εναλλακτικούς» new age και από παραστρατιωτικούς μέχρι αναρχοαυτόνομους, ωστόσο, με μια ματιά στη μορφολογία του, είναι εμφανές ότι τον τόνο δίνει μια κρίσιμη μάζα που κατά καιρούς επανεμφανίζεται σε κομβικά γεγονότα: ακραία εθνικιστική, θρησκόληπτη, μισαλλόδοξη και με κακές μάλλον σχέσεις με τον ορθό λόγο ή την ελληνική γλώσσα. Ηταν παρούσα σε όλα ανεξαιρέτως τα κινηματικά γεγονότα της τελευταίας δεκαετίας: στην πάνω πλατεία των Αγανακτισμένων και στις συγκεντρώσεις του «όχι» στο δημοψήφισμα, αλλά και ανάμεσα στους υποστηρικτές του «ναι» και οπωσδήποτε στις κινητοποιήσεις του νέου «Μακεδονικού». Υπό αυτή την έννοια, όλες σχεδόν οι πολιτικές δυνάμεις αξιοποίησαν εν μέρει και αυτούς που σήμερα με περισσότερη ευκολία κατατάσσουν στους «ψεκασμένους», συγχρωτίστηκαν μαζί τους ή τους εργαλειοποίησαν. Κατά κάποιον τρόπο, οι αντιεμβολιαστές του Συντάγματος είναι μια μη ομολογημένη συλλογική ενοχή – και μια πολύ γλαφυρή ένδειξη ότι τα «στρατόπεδα» δεν είναι ποτέ καθαρά και μόνιμα αλλά ρευστά, ούτε κανένα μπορεί να διεκδικεί το μονοπώλιο στον ορθολογισμό. Παραδόξως, το αντιεμβολιαστικό κίνημα δεν έχει αντικείμενο μόνο την αντίθεση στον εμβολιασμό. Τον τελευταίο ενάμιση χρόνο, περίοδο εγκλεισμού ή περιορισμένης δημόσιας ζωής, ελάχιστα συλλογικά γεγονότα αναδείχθηκαν στον δημόσιο χώρο – όπως η δημοκρατική συγκέντρωση για τη δίκη της Χρυσής Αυγής. Αντικατοπτρικό παράδειγμα, εν πολλοίς, είναι η συγκέντρωση των αντιεμβολιαστών. Φυσικά, η αιχμή είναι ο σκεπτικισμός για το εμβόλιο, δηλαδή την επιστήμη ή τις μεγάλες φαρμακευτικές εταιρείες ή την παγκόσμια συνωμοσία σκοτεινών δυνάμεων. Οπως συμβαίνει όμως με όλα τα συλλογικά γεγονότα, ο αντιεμβολιασμός είναι μια μετωνυμία που συμπυκνώνει βαθύτερες τάσεις, φέρνοντάς τες στην επιφάνεια. Ενσαρκώνει, όχι συνολικά αλλά τουλάχιστον η δεσπόζουσα και συγκροτημένη πυρηνική έκφρασή του, μια δική μας εκδοχή του διεθνούς τραμπισμού, με αντι-συστημικό πρόσημο που ωστόσο αναπτύσσεται σε ένα περιβάλλον όπου πολύ συστημικές υποδοχές έχουν φτιαχτεί από καιρό. Βρίσκουμε εδώ, σε μια γκροτέσκα εκδοχή, όλες τις βασικές θεματικές: υπερεθνικισμός, συνωμοσιολογία, επιστροφή στην ασφάλεια της «καθαρής» κοινότητας χωρίς επιμολύνσεις από ξένους/μετανάστες ή παρεκκλίνουσες σεξουαλικές/κοινωνικές συμπεριφορές, απόρριψη της επιστήμης χάριν μιας «βαθύτερης», υποτίθεται, γνώσης – οι τραμπιστές, άλλωστε, δεν αρνούνται την κλιματική αλλαγή και τη διδασκαλία της δαρβινικής θεωρίας στο σχολείο; Την ίδια στιγμή, όμως, που ο «γραφικός» τραμπισμός α λα ελληνικά διαχέεται στον δημόσιο χώρο και λόγο, η ατζέντα του είναι ήδη εδώ, μέσα από «σοβαρούς» διαύλους: από την προσπάθεια να αμφισβητηθεί το δικαίωμα στην άμβλωση μέχρι τη θεώρηση της γυναίκας ως κατ' εξοχήν προορισμένης για αναπαραγωγή και έως τα εμπόδια στην απόκτηση ιθαγένειας για μετανάστες κ.ο.κ. Τι άλλο ήταν ο τραμπισμός παρά μια γραφική αλλά πολύ επικίνδυνη τάση εκ των έσω ριζοσπαστικοποίησης του mainstream νεο-συντηρητισμού. Αν είναι έτσι, τότε δεν μπορεί η αντιεμβολιαστική συγκέντρωση στο Σύνταγμα να θεωρηθεί εκδήλωση ενός σύγχρονου ούλτρα «δικαιωματισμού» που υπονομεύει τον κοινωνικό δεσμό. Τι «δικαιωματισμός» είναι αυτός, από ένα κίνημα που αρνείται τα δικαιώματα ακριβώς για εκείνους που τα έχουν ανάγκη, προορίζοντάς τα μόνο για τον εθνικώς καθαρό, λευκό και ως επί το πλείστον αρσενικό πληθυσμό; Από την άλλη, το κίνημα δεν είναι ενιαίο. Προφανώς υπάρχουν διαβαθμίσεις: ανορθολογιστές αλλά και ορθολογικοί free riders (που δεν ρισκάρουν, αφήνοντας τους άλλους να χτίσουν την ανοσία της αγέλης), ακόμη και άνθρωποι με γνήσιο φόβο για μια αδοκίμαστη ιατρική πρακτική. Η αμερικανική εμπειρία δείχνει πόσο εσφαλμένη είναι η αφ’ υψηλού αντιμετώπιση όλου αυτού του «πλήθους» ως παραλογιζόμενων ψεκασμένων. Αν πράγματι η ανορθολογική εναντίωση στο εμβόλιο συμπυκνώνει βαθύτερες κοινωνικές διεργασίες, φοβίες και ιδεολογικές διολισθήσεις, τότε είναι σφάλμα να ορθώσουμε γύρω τους ένα αλαζονικό τείχος που θα διαχωρίζει τους «ψέκες» από τους φωτισμένους ορθολογιστές. Εδώ έγκειται η παιδαγωγική λειτουργία της πολιτικής. Ιδίως μια προοδευτική πολιτική μπορεί ταυτόχρονα να συγκρούεται μετωπικά με τις ισχυρές ταυτότητες που κατασκευάζει η διεθνής και κατά τόπους alt-Right, αντιτείνοντας τις δικές της «δικαιωματικές», εξισωτικές και συμπεριληπτικές ταυτίσεις, την ίδια στιγμή που δεν θα αποδέχεται απροϋπόθετα όλες τις τάσεις της κοινωνίας αλλά θα τις διαπαιδαγωγεί. Οπως μας έχει μάθει ο Μακιαβέλι, αυτό χρειάζεται εξίσου τον καταναγκασμό (άμεση ή έμμεση υποχρεωτικότητα του εμβολιασμού) και την πειθώ, που σημαίνει όχι απλώς τηλεοπτικά σποτάκια αλλά μια συνεκτική διαχείριση της πανδημίας που να βγάζει νόημα και να δημιουργεί εμπιστοσύνη για τους περισσότερους, έστω, ανθρώπους. * πολιτικός επιστήμονας ([email protected])"
efsyn.gr,https://www.efsyn.gr/politiki/boyli/303501_boyli-sygkroysi-gia-ton-ypohreotiko-emboliasmo-live,ΒΟΥΛΗ,Βουλή: Σύγκρουση για τον υποχρεωτικό εμβολιασμό [LIVE],2021-07-22 15:39, efsyn.gr ,"Η τροπολογία με την οποία νομοθετείται ο εξαναγκασμός σε εμβολιασμό όλων των εργαζομένων - από τον ιατρό μέχρι τον διοικητικό - που εργάζονται σε δομές υγείας ή μονάδες φροντίδας ηλικιωμένων, ατόμων με αναπηρία, δημοσίου και ιδιωτικού τομέα, βρίσκεται στο επίκεντρο της αντιπαράθεσης. Ο ΣΥΡΙΖΑ είναι ξεκάθαρα υπέρ του καθολικού εμβολιασμού αλλά η τροπολογία αυτή της κυβέρνησης αναιρεί ευθέως το δικαίωμα της εργασίας και της αξιοπρεπούς διαβίωσης και θα πυροδοτήσει κοινωνικές αντιδράσεις, ανέφερε ο τομεάρχης Υγείας του κόμματος της αξιωματικής αντιπολίτευσης Ανδρέας Ξανθός μιλώντας στην Ολομέλεια. Η υποχρεωτικότητα σε συγκεκριμένους κλάδους και ομάδες εργαζομένων, είπε θα «έπρεπε να ήταν η έσχατη λύση». Η κυβέρνηση όμως, τόνισε, σήμερα «μας φέρνει μια διάταξη η οποία πλέον εισάγει ουσιαστικά την αναίρεση ενός θεμελιώδους δικαιώματος, που είναι το δικαίωμα στην εργασία, στην επιβίωση και στην αξιοπρέπεια». Χαρακτήρισε την υποχρεωτικότητα «εκβιασμό που θα πυροδοτήσει μεγάλες κοινωνικές αντιδράσεις το επόμενο διάστημα και θα καλλιεργήσει μια πόλωση και έναν διχασμό». Η κυβέρνηση είπε «προσπαθεί να παίξει με την ιερή αγανάκτηση των εμβολιασμένων κατά των ανεμβολίαστων» και νομίζω ότι «επωάζετε μια κοινωνική αγριότητα στην οποία προφανώς δεν θα συναινέσουμε εμείς ως ΣΥΡΙΖΑ». Είμαστε, είπε ο κ. Ξανθός «κατηγορηματικά αντίθετοι στην μεθόδευση αυτή, εννοείτε, ότι στηρίζουμε την ιδέα του καθολικού εμβολιασμού, εννοείτε ότι στηρίζουμε την ιδέα του εμβολιασμού ως δικαιώματος που πρέπει να διασφαλίζεται ισότιμα σε όλο τον κόσμο με την άρση της πατέντας». Με τιμωρητικές όμως πρακτικές, ανέφερε ο βουλευτής του ΣΥΡΙΖΑ «δεν προωθούνται αυτά, τα ζητούμενα, υπάρχει κρίση εμπιστοσύνης και αυτό απαιτεί μέτρα οικοδόμησης εμπιστοσύνης. Ο φόβος και η διστακτικότητα δεν απαντώνται με τον φόβο απέναντι στην απόλυση, την ανεργία και την φτώχια. Εάν δεν εμβολιάσουμε με εμπιστοσύνη και ασφάλεια την κοινωνία, όλες αυτές οι παρεμβάσεις θα έχουν το εντελώς αντίθετο αποτέλεσμα». Χαρακτήρισε πρόσχημα τον εμβολιασμό των υγειονομικών καθώς όπως είπε «αυτή είναι μία πολύ περιορισμένη ομάδα του πληθυσμού των επαγγελματιών υγείας» και αναρωτήθηκε «με τα υπόλοιπα 3 εκατομμύρια ανεμβολίαστων συμπολιτών μας τι θα κάνετε ακριβώς, πως θα πετύχουμε την επιτάχυνση της ανοσίας, θα πάμε σε γενικευμένη υποχρεωτικότητα; Αυτό είναι το σχέδιό σας; Νομίζω ότι εάν έχετε τέτοιο σενάριο στο μυαλό σας είστε βαθιά νυχτωμένοι». Κάλεσε την κυβέρνηση να σταματήσει να προσπαθεί να εκμεταλλεύεται την εύλογη απαίτηση της κοινωνίας που θέλει ""οι άνθρωποί που εργάζονται σε κρίσιμους τομείς να είναι εμβολιασμένοι"" για να προχωρήσετε σε μια ρύθμιση γενικευμένης υποχρεωτικότητας. Αυτό δεν πρόκειται να έχει κανένα αποτέλεσμα στην προστασία της δημόσιας Υγείας. Η κυβέρνηση αυτή, είπε ο κ. Ξανθός «απέδειξε ότι επειδή έχει νεοφιλελεύθερη και αυταρχική κουλτούρα, επειδή έχει κουλτούρα μηδενικής ανοχής και αδυναμία να εξασφαλίσει κοινωνικές και πολιτικές συναινέσεις δεν μπορεί να διαχειριστεί αποτελεσματικά την κρίση αυτή», για αυτό εκτίμησε πως «καθημερινά επωάζεται το κοινωνικό αίτημα της αλλαγής πορείας στα πολιτικά πράγματα και της δημιουργίας των προϋποθέσεων ύπαρξης μιας προοδευτικής κυβέρνησης». « Για το ΚΚΕ η εξασφάλιση ενός έγκαιρου γενικού εμβολιασμού στο πλαίσιο ενός σύγχρονου κρατικού συστήματος Υγείας αποτελεί ανάγκη και δικαίωμα του λαού και η διασφάλισή του πρέπει να είναι υποχρέωση του κράτους», ανέφερε ο βουλευτής του ΚΚΕ Γιώργος Λαμπρούλης. Ο βουλευτής του ΚΚΕ μίλησε για μια τροπολογία «συνονθύλευμα αντιεπιστημονικών διατάξεων, αυταρχικών προβλέψεων, δώρων στους επιχειρηματίες και ψεμάτων για να κουκουλώσει την προκλητική έλλειψη μέτρων προστασίας του λαού», όπως είναι «η απαράδεκτη κατάσταση του επικίνδυνα υποστελεχωμένου δημόσιου τομέα Υγείας, της ανύπαρκτης δημόσιας Πρωτοβάθμιας Φροντίδας Υγείας, η έλλειψη ουσιαστικής ενημέρωσης σχετικά με τα εμβόλια και τους εμβολιασμούς και οι αντιφατικές τοποθετήσεις και μέτρα που αφήνουν εκτεθειμένο το λαό». Κατηγόρησε την κυβέρνηση ότι το μόνο που κάνει είναι να «κουνάει το δάκτυλο» στο λαό καλώντας «τους εργαζόμενους να αποδεχτούν την πολιτική της, αντιθέτως θα τους περικόπτει το μισθό ή ανοίγει τον δρόμο για την απόλυσή τους». Η τροπολογία αυτή είπε ο βουλευτής του ΚΚΕ «στοχεύει να μετατοπιστεί η συζήτηση από τα προβλήματα που δημιουργεί η εγκληματική πολιτική της κυβέρνησης, να ενισχύσει τον κοινωνικό αυτοματισμό, να ταυτίσει οποιαδήποτε κριτική στην κυβερνητική πολιτική με ακροδεξιές, συνωμοσιολογικές, ανορθολογικές, και αντιεμβολιαστικές απόψεις και κινήσεις που καθόλου αυθόρμητες δεν είναι και που η ίδια προβάλλει, αξιοποιεί και ανέχεται, αφού αποτελούν ένα βολικό αντίπαλο, νερό στο μύλο της άθλιας προπαγάνδας της κυβέρνησης». Ο γραμματέας του ΜέΡΑ25 Γιάνης Βαρουφάκης με δήλωσή του καταγγέλλει «την κυβερνητική τροπολογία που στόχο έχει την εκμετάλλευση της πανδημίας ώστε να διχάσει τον λαό, να εισάγει νέες μόνιμες μορφές εξουσίας επί των εργαζόμενων και, εν τέλει, να κάνει άλμα προς την Κοινωνία του Μεγάλου Ψηφιακού Αδελφού». Ο κ. Βαρουφάκης αναφέρει ότι «με μια τροπολογία που υποτίθεται ότι αφορούσε την πραγματική ανάγκη εμβολιασμού των εργαζόμενων στον ευαίσθητο κλάδο των δημόσιων νοσοκομείων και γηροκομείων, η πανικόβλητη κυβέρνηση Μητσοτάκη κατάφερε το αδύνατο: Επιβάλλοντας στους εργοδότες ΟΛΩΝ των κλάδων να ελέγχουν την εμβολιαστική ταυτότητα των εργαζόμενων, και υπονόμευσε το εμβολιαστικό της πρόγραμμα (ενισχύοντας ηθικά και πολιτικά τους αντιεμβολιαστές) και έδωσε στους εργοδότες δικαιώματα αποκλεισμού και ελέγχου πιστοποιητικών υγειονομικών φρονημάτων και προσωπικών ιατρικών δεδομένων που κανείς ιδιώτης δεν επιτρέπεται να έχει σε κοινωνίες δικαίου». Το ΜέΡΑ25, σημειώνει ο γραμματέας του κόμματος, υποστηρίζει από την πρώτη στιγμή την ανάγκη να εμβολιαστούν όλες και όλοι (ιδίως οι νοσηλευτές και οι εργαζόμενοι στα γηροκομεία) ως πράξη τόσο αυτοπροστασίας όσο και αλληλεγγύης, απαιτώντας να δημιουργηθεί επί τέλους το απαραίτητο Δημόσιο Δίκτυο Μαζικών Δωρεάν Τεστ και Εμβολιασμού το οποίο να παρέχει εφήμερες ψηφιακές βεβαιώσεις αρνητικών τεστ - όχι όμως εμβολιαστικά διαβατήρια που καταστρατηγούν βασικές αρχές προσωπικών δεδομένων. Για έναν «απόλυτα αντισυνταγματικό νόμο» μίλησε σε υψηλούς τόνους ο ειδικός αγορητής της Ελληνικής Λύσης Κωνσταντίνος Χήτας υποστηρίζοντας πως η τροπολογία  «παραβιάζει κάθε δικαίωμα ανθρώπινου δικαιώματος και επιβάλει όπως είχαμε προαναγγείλει τον υποχρεωτικό εμβολιασμό». Η ειδική αγορήτρια του ΚΙΝ.ΑΛΛ., Νάντια Γιαννακοπούλου, ανέφερε πως εμείς ως υπεύθυνη αντιπολιτευτική δύναμη είμαστε υπέρ της τροπολογίας γιατί θέλουμε να σταλεί ένα καθαρό μήνυμα στην κοινωνία. Από την πλευρά του, ο εισηγητής της Ν.Δ., Δημήτρης Κούβελας, υποστήριξε πως «...Υπάρχει μια τελική καταιγίδα. Σ' αυτήν, λοιπόν, δεν υπάρχει περιθώριο για δισταγμούς, δεν υπάρχει περιθώριο για αμφιταλαντεύσεις, δεν υπάρχει περιθώριο για «ναι μεν, αλλά», δεν υπάρχει περιθώριο για πίσω-μπρος. Προχωρούμε όλοι μαζί μπροστά ενωμένοι» και σημείωσε πως «οι μονάδες υγείας και φροντίδας πρέπει να είναι ασφαλείς» και η τροπολογία αυτή «για την υποχρεωτικότητα των εμβολιασμών αφορά πολύ συγκεκριμένες κατηγορίες εργαζομένων συμπολιτών μας στους οποίους ο καθένας και η καθεμία από εμάς εμπιστευόμαστε τη δική μας υγεία, αλλά και την υγεία των αγαπημένων μας προσώπων». Η κατάθεση στη Βουλή της τροπολογίας για τον υποχρεωτικό εμβολιασμό συνοδεύεται από μια σειρά δυσμενών επιπτώσεων εις βάρος των εργαζομένων εκείνων που δεν έχουν ακόμα εμβολιαστεί, είτε απασχολούνται στον ιδιωτικό είτε στον δημόσιο τομέα. "
efsyn.gr,https://www.efsyn.gr/politiki/antipoliteysi/303451_g-baroyfakis-nai-ston-emboliasmo-ohi-sta-emboliastika-diabatiria,ΑΝΤΙΠΟΛΙΤΕΥΣΗ,"Γ. Βαρουφάκης: Ναι στον εμβολιασμό, όχι στα εμβολιαστικά διαβατήρια",2021-07-22 11:23, efsyn. gr ,"Ο γραμματέας του ΜέΡΑ25 Γιάνης Βαρουφάκης με δήλωσή του καταγγέλλει «την κυβερνητική τροπολογία που στόχο έχει την εκμετάλλευση της πανδημίας ώστε να διχάσει τον λαό, να εισάγει νέες μόνιμες μορφές εξουσίας επί των εργαζόμενων και, εν τέλει, να κάνει άλμα προς την Κοινωνία του Μεγάλου Ψηφιακού Αδελφού». Ο κ. Βαρουφάκης αναφέρει ότι «με μια τροπολογία που υποτίθεται ότι αφορούσε την πραγματική ανάγκη εμβολιασμού των εργαζόμενων στον ευαίσθητο κλάδο των δημόσιων νοσοκομείων και γηροκομείων, η πανικόβλητη κυβέρνηση Μητσοτάκη κατάφερε το αδύνατο: Επιβάλλοντας στους εργοδότες ΟΛΩΝ των κλάδων να ελέγχουν την εμβολιαστική ταυτότητα των εργαζόμενων, και υπονόμευσε το εμβολιαστικό της πρόγραμμα (ενισχύοντας ηθικά και πολιτικά τους αντιεμβολιαστές) και έδωσε στους εργοδότες δικαιώματα αποκλεισμού και ελέγχου πιστοποιητικών υγειονομικών φρονημάτων και προσωπικών ιατρικών δεδομένων που κανείς ιδιώτης δεν επιτρέπεται να έχει σε κοινωνίες δικαίου». Το ΜέΡΑ25, σημειώνει ο γραμματέας του κόμματος, υποστηρίζει από την πρώτη στιγμή την ανάγκη να εμβολιαστούν όλες και όλοι (ιδίως οι νοσηλευτές και οι εργαζόμενοι στα γηροκομεία) ως πράξη τόσο αυτοπροστασίας όσο και αλληλεγγύης, απαιτώντας να δημιουργηθεί επί τέλους το απαραίτητο Δημόσιο Δίκτυο Μαζικών Δωρεάν Τεστ και Εμβολιασμού το οποίο να παρέχει εφήμερες ψηφιακές βεβαιώσεις αρνητικών τεστ - όχι όμως εμβολιαστικά διαβατήρια που καταστρατηγούν βασικές αρχές προσωπικών δεδομένων."
efsyn.gr,https://www.efsyn.gr/stiles/apopseis/303348_emeis-oi-anemboliastoi-ftaime,ΑΠΟΨΕΙΣ,Εμείς οι ανεμβολίαστοι φταίμε;,2021-07-21 16:02, Αλέξης Κροκιδάς* ,"Καθώς περνούν οι μέρες αισθάνομαι όλο και περισσότερο μια δυσβάσταχτη πίεση. Οχι αφόρητη, αλλά δυσβάσταχτη. Δεν θέλω να παραπονεθώ πολύ βέβαια. Κάπως ντρέπομαι να το κάνω. Είμαι ένας μεσοαστός που ζει δίπλα στην θάλασσα, τριάντα χιλιόμετρα έξω από την Αθήνα. Βουτάω χειμώνα καλοκαίρι κι απολαμβάνω την ομορφιά του νότιου Ευβοϊκού. Εχω μια στέγη πάνω από το κεφάλι μου, δεν πεινάω, έχω ρεύμα, μηχανή για τις μετακινήσεις μου, υπολογιστή, κινητό και τα σχετικά για μια στοιχειωδώς αξιοπρεπή ζωή. Με άλλα λόγια δεν ζω σε φρικτές συνθήκες ακραίας, βίαιης φτώχειας και αποκλεισμού που ζουν 700 εκατομμύρια άνθρωποι στον κόσμο. Αρα δεν μπορώ ηθικά μιλώντας να παραπονιέμαι πολύ. Ξέρω κιόλας ή τουλάχιστον έτσι θεωρώ, ότι για να ζω εγώ έτσι, κάποιοι άλλοι θα πρέπει να υποφέρουν. Η παγκοσμιοποίηση δεν είναι μια αφηρημένη έννοια. Αν σημαίνει κάτι, σημαίνει τουλάχιστον τούτο: ότι οι τύχες των ανθρώπων, από την Υεμένη, την Ακτή του Ελεφαντοστού, τη Χιλή, το Κονγκό, την Κολομβία, τη Βραζιλία, το Αφγανιστάν, την Συρία, την Ερυθραία μέχρι εδώ στις όμορφες ακτές του Ευβοϊκού, είναι άρρηκτα συνδεδεμένες με δεσμούς αιτιακούς, όχι πάντα εύκολα ανιχνεύσιμους, αλλά πάντως όχι τυχαίους. Και όχι, δεν πρόκειται για το φαινόμενο της πεταλούδας όπως διατυπώθηκε τη δεκαετία του 60 στη θεωρία του χάους, αρχικά από τον Λορεντζ. Ολοι γνωρίζουμε ή θα έπρεπε να γνωρίζουμε ότι για να στέλνουμε ερωτικά μηνυματάκια από τα κινητά μας, περίπου 35,000 παιδιά, κάποια μόλις έξι χρονών, δουλεύουν σε τοξικές και απάνθρωπες συνθήκες στα ορυχεία κοβαλτίου του Κονγκό. Εκτιμάται ότι συνολικά περίπου 255,000 άνθρωποι (παιδιά, άντρες και γυναίκες) δουλεύουν σε απάνθρωπες συνθήκες σκάβοντας μέσα στη λάσπη και την τοξική σκόνη. Είναι τόσο απλό. Για να μπορώ εγώ να λέω «αγάπη μου, τι όμορφους ώμους που έχεις». Παρόλα αυτά, ή μάλλον ίσως ακριβώς γιατί αυτό πιστεύω ότι ισχύει, αισθάνομαι ότι είναι ηθικό μου χρέος να αντισταθώ εδώ και τώρα σε κάτι που θεωρώ ότι συμβάλλει έστω και λίγο, έστω και έμμεσα, στην φρίκη που εκτυλίσσεται αλλού. Και είναι τούτο: ο δημόσιος λόγος περί διαχείρισης της πανδημίας ολοένα και πιο επιθετικά έχει εστιαστεί στο ζήτημα του εμβολιασμού και δη στην στοχοποίηση αυτών που αρνούνται να εμβολιαστούν παρουσιάζοντας τους τελευταίους σαν ένα μάτσο ανεύθυνους, φανατικούς θρησκόληπτους, μακεδονομάχους (για την Ελλάδα), φασιστοειδή και εν τέλει υπεύθυνους γιά όλα τα κακά της μοίρας μας. Αυτοί ευθύνονται που η οικονομία πάει κατά διαόλου, αυτοί ευθύνονται για το ότι δεν έχουμε καταφέρει να δαμάσουμε τον ιό ακόμα, αυτοί σαμποτάρουν την επιστροφή στην κανονικότητα, αυτοί ευθύνονται για θανάτους αθώων συνανθρώπων μας. Το μόνο που δεν έχω ακούσει είναι ότι αυτοί ευθύνονται και για τις κλιματικές καταστροφές που επιτελούνται συστηματικά σε κάθε γωνιά του πλανήτη, και όχι παρεπιπτόντως, δεν λέω ""γωνιά"" γιατί πιστεύω οτι η γη είναι ένα επίπεδο παραλληλόγραμμο. Τι βολικό να εστιάσουμε τις επιθέσεις μας σ' αυτούς ξεχνώντας ακριβώς μέσω του μηχανισμού αυτής της εστίασης όλα τα άλλα. Αν το όλο είναι το αληθές ό,τι και αν εννοούσε ο Χέγκελ στην Φαινομενολογία του, κι ας εννοούσε ότι ήθελε, η επιλεκτική παρουσίαση του Μερικού ως το Ολο, πληγώνει θανάσιμα την αλήθεια, δηλαδή την ηθική. Ο λόγος και η πράξη που εστιάζουν εκεί, το κάνουν αποσιωπώντας εκκωφαντικά τις ανελέητες πολιτικές εξαθλίωσης της γης των κολασμένων. Στο όνομα ποιας ανθρωπιάς; Πόσο βίαια υποκριτικό είναι αυτό; Ποιας επιστήμης; Αχ αυτή η επιστήμη. Μια πάρα πολύ συνηθισμένη πτυχή του λόγου που εκφέρεται δημόσια είναι ότι η επιστήμη έχει βρει την λύση κι όσοι δεν συμμορφώνεστε με τις αποφάνσεις της επιστήμης είστε σκοταδιστές, συνωμοσιολόγοι και αυτοψεκασμένοι και τελικά επικίνδυνοι για την δημόσια υγεία. Πόσο μου θυμίζει αυτό ένα άλλο πεδίο καμιά δεκαριά χρόνια πριν, όπου εν μέσω μιας άλλης παγκόσμιας κρίσης, τη λεγόμενης οικονομικής κρίσης που ξέσπασε το 2008, έγινε ξαφνικά της μόδας, καθόλου τυχαία, το πρόβλημα να παρουσιάζεται σαν τεχνικό, καθαρό, επιστημονικό, όχι σαν βαθειά πολιτικό και διάφορες χώρες (και η Ελλάδα) να στήνουν τεχνοκρατικές κυβερνήσεις, δηλαδή υπεράνω, δήθεν, πολιτικών ιδεολογιών για να μας βγάλουν από την κρίση. Δίαφοροι κύριοι και ενίοτε κυρίες με λαμπρά επιστημονικά βιογραφικά ανέλαβαν το τεχνικό κομμάτι της διαχείρισης της κρίσης βασισμένοι στον καθαρό λόγο και την επιστήμη.Τι αισχρή φάρσα. Υπάρχουν βεβαίως τεράστιες διαφορές ανάμεσα στις δύο κρίσεις, αλλά υπάρχουν και ομοιότητες. Οχι. Αρνούμαι να αποδεχτώ αυτή την επίθεση που ολοένα φουντώνει με απύθμενο θράσος ενάντια σε ανθρώπους όπως εγώ που έχω αποφασίσει να μην εμβολιαστώ. Αρνούμαι να δεχτώ την υφέρπουσα ποινικοποίηση, τον αποκλεισμό, την επίρριψη ανευθυνότητας. Οχι τόσο πολύ γιατί δεν αντέχω. Θα αντέξω. Εντάξει θα μου δυσκολέψει την ζωή, αλλά δεν πρόκειται μόνο για το τομάρι μου. Γιατί αυτή η επίθεση δεν αφορά μόνο το τομάρι μου. Μέσα από τις ιαχές που πληθαίνουν «Μαντρώστε τους αντιεμβολιαστές. Απολύστε τους από τις δουλειές τους. Μη τους επιτρέπετε να κυκλοφορούν μεταξύ τους. Αποτελούν θανάσιμο κίνδυνο για όλους εμάς» αποσιωπάται η βιαιότητα που εξασκήθηκε και εξασκείται ακόμα, μέσα από μέτρα και πολιτικές διαχείρισης της πανδημίας παγκόσμια σε βάρος των πιο ευάλωτων κοινωνικών στρωμάτων οδηγώντας τους σε απόγνωση, εξαθλίωση και τελικά τον θάνατο, στην Αμερική, στην Κολομβία, στην Γκάνα, ο θλιβερός κατάλογος είναι πολύ μακρύς. Πόσα εκατομμύρια άνθρωποι που εργάζονται στον «άτυπο» τομέα της οικονομίας βρέθηκαν κυριολεκτικά, όχι μεταφορικά χωρίς φαϊ. Εκτιμήσεις του ILO (Διεθνής Οργάνωση Εργασίας) τοποθετούν το ποσοστό των εργαζομένων στον άτυπο τομέα σε όλο τον κόσμο γύρω στο 60%. Ισως μιλάμε για 1,6 δισεκατομμύριο ανθρώπους που βρίσκονται σε έναν άνισο αγώνα επιβίωσης έχοντας χάσει λόγω καραντίνας και άλλων μέτρων την δυνατότητα να βγάζουν έστω κι ένα πενιχρό μεροκάματο. Για να μη μιλήσουμε για τις συνθήκες εργαζόμενων στην επίσημο τομέα της οικονομίας,συνθήκες που επέτρεψαν και προώθησαν συγκεκριμένες πρακτικές και πολιτικές που ακολουθήθηκαν στην Αμερική, στην Βραζιλία και αλλού σε εργοστάσια επεξεργασίας κρέατος και άλλους τομείς και οι οποίες προκάλεσαν κυριολεκτικά τον θάνατο πολλών εργαζομένων. Εμείς που αρνούμαστε να εμβολιαστούμε φταίμε; Δεν κρίνω τους ανθρώπους που εμβολιάζονται. Καθόλου.Τους καταλαβαίνω και σέβομαι απόλυτα τόσο τον φόβο τους για την ζωή τους, τη ζωή των αγαπημένων τους, όσο και το ευγενικό και αλληλέγγυο αίσθημα κοινωνικής ευθύνης που κάποιοι απ' αυτούς αναμφίβολα έχουν όταν αποφασίζουν να εμβολιαστούν. Αρνούμαι ωστόσο να απολογηθώ για την επιλογή μου να μην εμβολιαστώ και που φαίνεται ότι με φέρνει αντιμέτωπο με μια όλο και πιο βίαια λαίλαπα αποκλεισμού, περιθωριοποίησης, υφέρπουσας ποινικοποίησης, χλευασμού, μίσους, περιφρόνησης και σφοδρής απαξίωσης ως προς το ηθικό κομμάτι της απόφασης μου αλλά και ως προς την νοημοσύνη μου. Διάβασα πρόσφατα στον τοίχο ένός παλιού φίλου, αριστερού μια ζωή, ότι και να σημαίνει αυτό: Δεν είναι όλοι οι αντιεμβολιαστές μαλάκες. Είναι όμως απαραιτήτως όλοι βλάκες. Τι ωραία. Τουλάχιστον ίσως να μην είμαι μαλάκας. Αλλά είμαι κοινωνικά ανεύθυνος; Ισως και βλάκας; Ισως. Δεν το αποκλείω καθόλου αλλά θα ήθελα να μην το αποδεχτώ έτσι άκριτα. Θα ήθελα τουλάχιστον να το εξετάσω. Κατ' αρχήν ας ξεκαθαρίσουμε κάποια βασικά πράγματα. Το ότι δεν θέλω να εμβολιαστώ δεν με εξισώνει αυτόματα ούτε με συντηρητικούς θρησκόληπτους, μιας και είμαι άθεος, ήσυχα, χωρίς να το διαφημίζω, χωρίς να το κρύβω κιόλας βέβαια, αλλά πάντως απόλυτα και αδιαπραγμάτευτα άθεος, ούτε με συνωμοσιολόγους, ούτε με μακεδονομάχους, ούτε με τους αρνητές του ολοκαυτώματος, ούτε με τους αρνητές της σφαιρικότητας της γης, ούτε με τους αρνητές της κλιματικής καταστροφής που εκτυλίσσεται μπροστά στα μάτια μας, ούτε μ' αυτούς που πιστεύουν ότι κάθε εμβόλιο είναι κακό (κάποια είναι εξαιρετικά χρήσιμα, κάποια όμως όχι) ούτε με κάθε λογής ομοϊδεάτες του Μπολσονάρου. “Μα αν δεν είσαι τίποτα απ' αυτά, γιατί δεν εμβολιάζεσαι τότε”, θα με ρωτούσε κάποιος. “Μήπως αμφισβητείς την επιστήμη; Είσαι απ' αυτούς μήπως; Σοβαρέψου. Κοίτα τα στοιχεία. Είναι αδιάψευστα.” Δεν θα μπω εδώ ξανά σε διάλογο όσον αφορά την παραγωγή της επιστημονικής γνώσης, τα σοβαρά κοινωνικά και επιστημολογικά προβλήματα που αναδύονται αν κάποιος καθίσει λίγο ψύχραιμα και ασχοληθεί με την ιστορία της επιστήμης. Το έχω κάνει αλλού για όποιον τυχόν ενδιαφέρεται (ενδεικτικά εδώ https://www.efsyn.gr/stiles/apopseis/232825_ti-einai-epistimi), ωστόσο θα επαναλάβω το εξής: η επιστήμη δεν είναι και ποτέ δεν ήταν πέραν ή υπεράνω κοινωνικών ανταγωνισμών. Δεν ήταν ποτέ και δεν είναι μια υπερβατική δύναμη, ας πούμε σαν τον θεό, που παράγει φως, γνώση και αλήθεια ερήμην. Ποτέ. Η παραγωγή της επιστημονικής γνώσης είναι ιστορικά ανεξίτηλα σημαδεμένη (και δεν θα μπορούσε να είναι αλλιώς) από κοινωνικούς ανταγωνισμούς, παιχνίδια εξουσίας, συμφέροντα, συσχετισμούς δυνάμεων, συγκρούσεις, αντιφάσεις. Οποιος επιμένει να πιστεύει το αντίθετο, ας μου επιτρέψει, είναι ή γλυκά αφελής, ή αδιάβαστος, ή, δεν θα πω μαλάκας, όχι δεν θα πω αυτό, είναι όμως δυνητικά ηθικά και πολιτικά συνένοχος σε έναν βαθμό στην συνεχιζόμενη και ανελέητη καταστολή της γης των κολασμένων που ενίοτε αρέσκεται να κρύβεται στις σκιές πίσω από την λάμψη της επιστήμης. Ενας από τους ευφυέστερους φιλοσόφους της επιστήμης ο Villard Van Orman Quine, ο οποίος μάλιστα ήταν αθεράπευτα εμπειριστής με ακλόνητη πίστη στην επιστήμη, έλεγε με το οξύ και ειλικρινές πνεύμα του, ότι επιστημολογικά μιλώντας τα φυσικά αντικείμενα δεν διαφέρουν από τους Ομηρικούς θεούς παρά μόνο σε κάποιο βαθμό, αλλά όχι ουσιαστικά, θέλοντας να πει μ' αυτό ότι τα ηλεκτρόνια, οι χημικές ενώσεις και οποιοδήποτε άλλο αντικείμενο επιστημονικής μελέτης δεν έχουν καμμία επιστημολογική ανωτερότητα από του θεούς του Ομήρου. Εδώ η σχετική αναφορά «Physical objects are conceptually imported into the situation as convenient intermediaries-not by definition in terms of experience, but simply as irreducible posits comparable, epistemologically, to the gods of Homer» Είπα ότι δεν θα μπω σε επιστημολογικές κουβέντες και παρασύρθηκα πάλι. Επιστρέφω και κλείνω με μια αναφορά στην στάση της αριστεράς πάνω στο ζήτημα του εμβολιασμού. Η αριστερά, η ευρύτερη αριστερά ας πούμε, αυτή που είναι, όπως είναι, στην θα έλεγα θλιβερή κατάντια της στην παρούσα ιστορική συγκυρία, αυτός ο φαντασιακός χώρος στον οποίο αισθάνομαι έστω και παραληρηματικά ότι είμαι κάπως κοντά, όχι μόνο σιγοντάρει αλλά ενισχύει με τον τρόπο την ρητορική της σωτηρίας μέσα απο τον εμβολιασμό. Να σωθούμε πρώτα από τον ιό, δηλαδή να εμβολιαστούμε όλοι και βλέπουμε. Σίγουρα βέβαια δεν το κάνει διχαστικά όπως το κάνει τόσο ξεδιάντροπα η κυβέρνηση της ΝΔ και δη κάποια στελέχη της που ξέρουν καλά να ωρύονται και να δαχτυλοδειχτούν τους εχθρούς, οι οποίοι κατά καιρούς είναι οι αναρχικοί, οι «λαθρομετανάστες», οι ομοφυλόφιλοι, οι οροθετικές γυναίκες που εργάζονται στο σεξ (μπορεί να μην ανήκει επίσημα ο κύριος Λοβέρδος στην ΝΔ, αλλά ιδεολογικά ανήκει εκεί μια χαρά),μέλη της ΛΟΑΤΚΙ κοινότητας και πάει λέγοντας και ωρύοντας. Τώρα είναι οι αντιεμβολιαστές. Η αριστερά διαφοροποιείται ουσιαστικά και ριζικά ως προς αυτές τις αθλιότητες. Σίγουρα. Αλλά σαν μουδιασμένη, σαν υπνωτισμένη, σαν λαγός ακινητοποιημένος από τους προβολείς του αυτοκινήτου ή τέλος πάντων τους εκτυφλωτικούς προβολείς της επιστήμης, φαίνεται να μην τολμάει να αμφισβητήσει ριζικά την λογική του μονόδρομου του εμβολιασμού. Κατανοητό μεν, το πολιτικό κόστος θα ήταν τεράστιο, αλλά αυτού του είδους η realpolitik δεν είναι αριστερή πολιτική. Οπως και νάχει, επιμένω να σκέφτομαι ότι αυτό το παιχνίδι του θανάτου, της βαρβαρότητας και της εξαθλίωσης δεν παίζεται σύμφωνα με το πόσοι θα εμβολιαστούν και πόσοι όχι. *Κοινωνιολόγος"
efsyn.gr,https://www.efsyn.gr/politiki/boyli/303301_sti-boyli-i-tropologia-gia-ton-ypohreotiko-emboliasmo,ΒΟΥΛΗ,Στη Βουλή η τροπολογία για τον υποχρεωτικό εμβολιασμό,2021-07-21 11:51, efsyn.gr ,"Στη Βουλή κατατέθηκε το πρωί σε νομοσχέδιο του υπουργείου Δικαιοσύνης η τροπολογία για τον υποχρεωτικό εμβολιασμό, που εξειδικεύει το πλαίσιο και τις κατηγορίες εργαζομένων που θα αφορά. Συγκεκριμένα, οι ρυθμίσεις αυτές αφορούν σε τρεις κατηγορίες εργαζομένων χωρίς να υπάρχει κάποια νέα προσθήκη: Σύμφωνα με την τροπολογία, εξαιρούνται από την υποχρέωση να εμβολιαστούν όσοι έχουν νοσήσει, για διάστημα έξι μηνών από τη νόσηση και όσοι έχουν αποδεδειγμένους λόγους υγείας που εμποδίζουν τη διενέργεια του εμβολίου. Στις υποχρεώσεις του εργαζομένου είναι να ενημερώνει για τον εμβολιασμό του ή μη, ενώ θα υπάρχουν τρίμηνες συμβάσεις για αναπλήρωση μη εμβολιασμένων. Επίσης, δεν υπάρχει χρόνος στην αναστολή. Ο ανεμβολίαστος εργαζόμενος τίθεται σε υποχρεωτική άδεια, άνευ αποδοχών, χωρίς ασφαλιστική κάλυψη. Οι σχετικές προκηρύξεις για τις συμβάσεις θα αναρτηθούν στο τέλος Αυγούστου με αρχές Σεπτεμβρίου, όταν θα έχουν εξαντληθεί όλα τα περιθώρια εμβολιασμού του προσωπικού. Διευκρινίζεται ότι δεν υπάρχει καμία σύνδεση με πειθαρχικά συμβούλια όσον αφορά το δημόσιο τομέα, και με απόλυση για τον ιδιωτικό τομέα.  Συγκεκριμένα, η τροπολογία προβλέπει τις εξής κυρώσεις: ΤΡΟΠΟΛΟΓΙΑ-ΠΡΟΣΘΗΚΗ ΤΟΥ ΥΠΟΥΡΓΕΙΟΥ ΥΓΕΙΑΣ ΣΤΟ ΣΧΕΔΙΟ ΝΟΜΟΥ ΤΟΥ ΥΠΟΥΡΓΕΙΟΥ ΔΙΚΑΙΟΣΥΝΗΣ ΜΕ ΤΙΤΛΟ «ΟΡΓΑΝΙΚΟΣ ΝΟΜΟΣ ΤΟΥ ΕΛΕΓΚΤΙΚΟΥ ΣΥΝΕΔΡΙΟΥ ΚΑΙ ΑΛΛΕΣ ΣΥΝΑΦΕΙΣ ΡΥΘΜΙΣΕΙΣ» «Άρθρο 1 Υποχρέωση επίδειξης πιστοποιητικού ή βεβαίωσης εμβολιασμού ή νόσησης Οι εργαζόμενοι στον δημόσιο και ιδιωτικό τομέα, οι οποίοι έχουν ολοκληρώσει τον εμβολιασμό απέναντι στον κορωνοϊό COVID-19 ή έχουν νοσήσει εντός του τελευταίου εξαμήνου, υποχρεούνται όπως επιδεικνύουν στον προϊστάμενο της οργανικής μονάδας όπου υπηρετούν ή στον εργοδότη τους, αντίστοιχα, Ψηφιακό Πιστοποιητικό COVID-19 της Ε.Ε. (EU Digital COVID Certificate – EUDCC) του Κανονισμού (ΕΕ) 2021/953 του Ευρωπαϊκού Κοινοβουλίου και του Συμβουλίου της 14ης Ιουνίου 2021 και του άρθρου πρώτου της από 30.5.2021 Πράξης Νομοθετικού Περιεχομένου (Α’ 87), η οποία κυρώθηκε με το άρθρο 1 του ν. 4806/2021 (Α’ 95) με πληροφορίες σχετικά με την κατάσταση του φυσικού προσώπου-κατόχου του όσον αφορά στον εμβολιασμό ή στη νόσηση από τον κορωνοϊό COVID-19, ή βεβαίωση εμβολιασμού της παρ. 5 του άρθρου 55 του ν. 4764/2020 (Α’ 256), ή βεβαίωση θετικού διαγνωστικού ελέγχου της παρ. 1 του άρθρου 5 της υπ’ αρ. 2650/10.4.2020 (Β΄ 1298) κοινής απόφασης των Υπουργών Υγείας και Επικρατείας, ή ισοδύναμο πιστοποιητικό ή βεβαίωση τρίτης χώρας, εφόσον υφίστανται. Το πιστοποιητικό ή η βεβαίωση του πρώτου εδαφίου ελέγχεται από τον εργοδότη μέσω της ειδικής ηλεκτρονικής εφαρμογής της παρ. 1α του άρθρου 33 του ν. 4816/2021 (Α’ 118), τηρουμένων και των λοιπών διατάξεων του ανωτέρω άρθρου. Η υποχρέωση επίδειξης ισχύει έως τις 31.12.2021. Άρθρο 2 Υποχρεωτικότητα εμβολιασμού 1α. Για επιτακτικούς λόγους προστασίας της δημόσιας υγείας, εμβολιάζεται υποχρεωτικά κατά του κορωνοϊού COVID-19 όλο το προσωπικό των ιδιωτικών, δημόσιων και δημοτικών μονάδων φροντίδας ηλικιωμένων και φροντίδας ατόμων με αναπηρία (ιατρικό, παραϊατρικό, νοσηλευτικό, διοικητικό και υποστηρικτικό προσωπικό), ήτοι:  (α) Κέντρα αποθεραπείας και αποκατάστασης του άρθρου 10 του ν. 2072/1992 (Α’ 125), (β) Στέγες Υποστηριζόμενης Διαβίωσης για άτομα με ειδικές ανάγκες του άρθρου 30 του ν. 2072/1992, (γ) Στέγες Αυτόνομης Διαβίωσης Ατόμων με Ειδικές Ανάγκες της απόφασης του Υπουργού Υγείας και Πρόνοιας υπό στοιχεία Π4β/οικ.4681/1996 (Β’ 825), (δ) Μονάδες Φροντίδας Ηλικιωμένων της παρ. 5 του άρθρου 1 του ν. 2345/1995 (Α’ 213), (ε) Θεραπευτήρια Χρονίως Πασχόντων του π.δ. 631/1974 (Α’ 271), (στ) Κλειστές δομές των Κέντρων Κοινωνικής Πρόνοιας του άρθρου 9 του ν. 4109/2013 (Α’ 16), στις οποίες φιλοξενούνται ηλικιωμένοι ή άτομα με αναπηρία, (ζ) Ιδρύματα περίθαλψης χρονίως πασχόντων του άρθρου 28 του Ενιαίου Κανονισμού Παροχών Υγείας της 31ης Οκτωβρίου 2018 (Β’ 4898), (η) Οικοτροφεία του άρθρου 30 του Ενιαίου Κανονισμού Παροχών Υγείας, (θ) Ειδικά ιδρύματα του άρθρου 6 του ν. 861/1979 (Α΄ 2), (ι) Κέντρα Ημερήσιας Φροντίδας Ηλικιωμένων της απόφασης του Υπουργού Υγείας και Πρόνοιας υπό στοιχεία Π1γ/ΑΓΠ/οικ.14963/2001 (Β’ 1397), (ια) Κέντρα Διημέρευσης Ημερήσιας Φροντίδας της απόφασης του Υπουργού Υγείας, Πρόνοιας και Κοινωνικών Ασφαλίσεων υπό στοιχεία Π4α οικ.4633/1993 (Β΄ 789), (ιβ) Κέντρα Δημιουργικής Απασχόλησης Παιδιών και Ατόμων με Αναπηρία (ΚΔΑΠΑμεΑ) του άρθρου 2 του ν. 4756/2020 (Α΄ 235), και (ιγ) Το προσωπικό που απασχολείται στο πρόγραμμα «Βοήθεια στο σπίτι». 1β. Για επιτακτικούς λόγους προστασίας της δημόσιας υγείας, μετά την παρέλευση της προθεσμίας της παρ. 6, κάθε νεοεισερχόμενος φιλοξενούμενος στις ανωτέρω μονάδες πρέπει υποχρεωτικά να είναι πλήρως εμβολιασμένος κατά του κορωνοϊού COVID-19. 2. Για επιτακτικούς λόγους προστασίας της δημόσιας υγείας, εμβολιάζεται υποχρεωτικά κατά του κορωνοϊού COVID-19 όλο το προσωπικό (ιατρικό, παραϊατρικό, νοσηλευτικό, διοικητικό και υποστηρικτικό) σε ιδιωτικές, δημόσιες και δημοτικές δομές υγείας (διαγνωστικά κέντρα, κέντρα αποκατάστασης, κλινικές, νοσοκομεία, δομές πρωτοβάθμιας φροντίδας υγείας, μονάδες νοσηλείας, διαγνωστικά κέντρα και Εθνικός Οργανισμός Δημόσιας Υγείας). 3. Ως προσωπικό των δομών των παρ. 1 και 2 νοείται κάθε φυσικό πρόσωπο που παρέχει προς τον φορέα λειτουργίας τους υπηρεσίες ή εκτελεί έργο με επαχθή αιτία ή εθελοντικά με φυσική παρουσία εντός των δομών αυτών, καθώς και κάθε φυσικό πρόσωπο που παρέχει υπηρεσίες, με φυσική παρουσία εντός των ίδιων δομών, σε νομικό πρόσωπο, με το οποίο είναι συμβεβλημένος ο φορέας λειτουργίας των δομών. 4. Δεν υπέχουν την υποχρέωση των παρ. 1 και 2 όσοι έχουν νοσήσει και για διάστημα έξι (6) μηνών από τη νόσηση και όσοι έχουν αποδεδειγμένους λόγους υγείας που εμποδίζουν τη διενέργεια του εμβολίου. Οι λόγοι υγείας του πρώτου εδαφίου, στη βάση ειδικής λίστας εξαιρέσεων που προσδιορίζει η Εθνική Επιτροπή Εμβολιασμών, εγκρίνονται από τριμελείς επιτροπές ανά υγειονομική περιφέρεια, οι οποίες αποτελούνται από ιατρούς του Εθνικού Συστήματος Υγείας και πανεπιστημιακούς ιατρούς. 5. Για την εφαρμογή των παρ. 1 και 2 απαιτείται η επίδειξη Ψηφιακού Πιστοποιητικού COVID-19 της Ε.Ε. (EU Digital COVID Certificate – EUDCC) του Κανονισμού (ΕΕ) 2021/953 του Ευρωπαϊκού Κοινοβουλίου και του Συμβουλίου της 14ης Ιουνίου 2021 και του άρθρου πρώτου της από 30.5.2021 Πράξης Νομοθετικού Περιεχομένου (Α’ 87), η οποία κυρώθηκε με το άρθρο 1 του ν. 4806/2021 (Α’ 95) με πληροφορίες σχετικά με την κατάσταση του φυσικού προσώπου-κατόχου του όσον αφορά στον εμβολιασμό ή στη νόσηση από τον κορωνοϊό COVID-19, ή βεβαίωσης εμβολιασμού της παρ. 5 του άρθρου 55 του ν. 4764/2020 (Α’ 256), ή βεβαίωσης θετικού διαγνωστικού ελέγχου της παρ. 1 του άρθρου 5 της υπ’ αρ. 2650/10.4.2020 (Β΄ 1298) κοινής απόφασης των Υπουργών Υγείας και Επικρατείας, ή ισοδύναμου πιστοποιητικού ή βεβαίωσης τρίτης χώρας. Το πιστοποιητικό ή η βεβαίωση του πρώτου εδαφίου ελέγχεται από τον εργοδότη ή τον υπεύθυνο της μονάδας μέσω της ειδικής ηλεκτρονικής εφαρμογής της παρ. 1α του άρθρου 33 του ν. 4816/2021 (Α’ 118), τηρουμένων και των λοιπών διατάξεων του ανωτέρω άρθρου. 6. Ο εκάστοτε εργοδότης ή υπεύθυνος μονάδας οφείλει να ενημερώνει τους εργαζόμενους με κάθε πρόσφορο μέσο για τις υποχρεώσεις που απορρέουν από το παρόν άρθρο. Στην περίπτωση της παρ. 1, το υπόχρεο προσωπικό πρέπει να έχει λάβει την πρώτη ή τη μοναδική δόση έως τις 16 Αυγούστου 2021, η δε ολοκλήρωση του εμβολιαστικού κύκλου πρέπει να γίνει σύμφωνα με τις προβλεπόμενες διαδικασίες και στον προβλεπόμενο χρόνο. Στην περίπτωση της παρ. 2, το υπόχρεο προσωπικό πρέπει να έχει λάβει την πρώτη ή τη μοναδική δόση έως την 1η Σεπτεμβρίου 2021, η δε ολοκλήρωση του εμβολιαστικού κύκλου πρέπει να γίνει σύμφωνα με τις προβλεπόμενες διαδικασίες και στον προβλεπόμενο χρόνο. Στην περίπτωση μη τήρησης της υποχρέωσης αυτής, επέρχονται οι ακόλουθες συνέπειες: α) Ειδικώς στην περίπτωση εργαζομένων των παρ. 1 και 2 σε φορείς του δημοσίου τομέα, υπό την έννοια της περ. (α) της παρ. 1 του άρθρου 14 του ν. 4270/2014 (Α’ 143), με απόφαση του επικεφαλής του φορέα επιβάλλεται, κατά παρέκκλιση κάθε άλλης γενικής ή ειδικής διάταξης, το ειδικό διοικητικό μέτρο της αναστολής καθηκόντων για επιτακτικούς λόγους προστασίας της δημόσιας υγείας. Κατά τον χρόνο αναστολής καθηκόντων, ο οποίος δεν λογίζεται ως χρόνος πραγματικής δημόσιας υπηρεσίας, δεν καταβάλλονται αποδοχές. Με τη συμπλήρωση δεκατεσσάρων ημερών από την ολοκλήρωση του εμβολιασμού, η αναστολή αίρεται με όμοια απόφαση. β) Σε κάθε άλλη περίπτωση πλην της περ. (α), ο εργοδότης υποχρεούται να μην κάνει δεκτή την παροχή της εργασίας του εργαζομένου και απαλλάσσεται από την υποχρέωση καταβολής αποδοχών για το χρονικό διάστημα μη παροχής εργασίας λόγω εφαρμογής του παρόντος. To προηγούμενο εδάφιο εφαρμόζεται και σε συμβάσεις έργου, παροχής ανεξαρτήτων υπηρεσιών, καθώς και σε συμβάσεις εξαρτημένης εργασίας δανειζόμενου προσωπικού ή προσωπικού που συμβάλλεται με εργολάβο. Στον εργοδότη που απασχολεί προσωπικό κατά παράβαση του παρόντος, επιβάλλεται διοικητικό πρόστιμο βα) δέκα χιλιάδων (10.000) ευρώ για κάθε παράβαση και έως πενήντα χιλιάδων (50.000) ευρώ και, ββ) σε περίπτωση υποτροπής, που διαπιστώνεται σε επανέλεγχο, είκοσι χιλιάδων (20.000) ευρώ για κάθε παράβαση και έως διακοσίων χιλιάδων (200.000) ευρώ. 7. α) Με κοινή απόφαση των Υπουργών Υγείας, Εργασίας και Κοινωνικών Υποθέσεων, Εσωτερικών και Ψηφιακής Διακυβέρνησης, δύνανται να εξειδικεύονται οι κατηγορίες των προσώπων που υποχρεούνται σε εμβολιασμό κατ’ εφαρμογή των παρ. 1 και 2, καθορίζονται η διαδικασία και ο χρόνος διενέργειας του εμβολιασμού, καθώς και τυχόν προτεραιοποίηση, η παρακολούθηση και ο τρόπος ελέγχου της συμμόρφωσης με την υποχρέωση, οι ειδικότεροι όροι προστασίας των προσωπικών δεδομένων και προβλέπεται κάθε άλλη αναγκαία λεπτομέρεια για την εφαρμογή του παρόντος. β) Με απόφαση του Υπουργού Υγείας εξειδικεύονται οι περιπτώσεις και η διαδικασία απαλλαγής από την υποχρέωση εμβολιασμού για ιατρικούς λόγους και καθορίζονται άλλες αναγκαίες λεπτομέρειες για την εφαρμογή της παρ. 4. 8. Η εφαρμογή του παρόντος άρθρου επαναξιολογείται έως τις 31.10.2021. Άρθρο 3 Προσλήψεις προσωπικού ορισμένου χρόνου Σε περίπτωση εφαρμογής της περ. (α) της παρ. 6 του άρθρου 2 δύναται να προσλαμβάνεται για τους φορείς που εντάσσονται στο πεδίο εφαρμογής του ανωτέρω άρθρου σύμφωνα με το άρθρο 36 του ν. 4765/2021 (Α’ 6) προσωπικό με σχέση εργασίας ιδιωτικού δικαίου ορισμένου χρόνου αντίστοιχων προσόντων, κατηγορίας/εκπαιδευτικής βαθμίδας, κλάδου/ειδικότητας του προσωπικού που έχει τεθεί σε αναστολή καθηκόντων. Ο ανώτατος αριθμός του προς πρόσληψη προσωπικού δεν δύναται να υπερβαίνει τον αριθμό του προσωπικού, που έχει τεθεί σε αναστολή καθηκόντων κατ’ εφαρμογή της περ. (α) της παρ. 6 του άρθρου 2 και υπό τις κάτωθι προϋποθέσεις και όρους: α) Το προσωπικό που προσλαμβάνεται κατ’ εφαρμογή του παρόντος οφείλει κατά τον χρόνο πρόσληψης να προσκομίσει: αα) είτε Ψηφιακό Πιστοποιητικό COVID-19 της Ε.Ε. (EU Digital COVID Certificate – EUDCC) του Κανονισμού (ΕΕ) 2021/953 του Ευρωπαϊκού Κοινοβουλίου και του Συμβουλίου της 14ης Ιουνίου 2021 και του άρθρου πρώτου της από 30.5.2021 Πράξης Νομοθετικού Περιεχομένου (Α’ 87), η οποία κυρώθηκε με το άρθρο 1 του ν. 4806/2021 (Α’ 95) με πληροφορίες σχετικά με την κατάσταση του φυσικού προσώπου-κατόχου του όσον αφορά στον εμβολιασμό κατά του κορωνοϊού COVID-19 ή βεβαίωση εμβολιασμού της παρ. 5 του άρθρου 55 του ν. 4764/2020 (Α’ 256), ή ισοδύναμο πιστοποιητικό ή βεβαίωση τρίτης χώρας, από όπου προκύπτει η συμπλήρωση δεκατεσσάρων ημερών από την ολοκλήρωση του εμβολιασμού, αβ) είτε Ψηφιακό Πιστοποιητικό COVID-19 της Ε.Ε. (EU Digital COVID Certificate – EUDCC) του Κανονισμού (ΕΕ) 2021/953 του Ευρωπαϊκού Κοινοβουλίου και του Συμβουλίου της 14ης Ιουνίου 2021 και του άρθρου πρώτου της από 30.5.2021 Πράξης Νομοθετικού Περιεχομένου, η οποία κυρώθηκε με το άρθρο 1 του ν. 4806/2021 με πληροφορίες σχετικά με την κατάσταση του φυσικού προσώπου-κατόχου του όσον αφορά στη νόσηση από τον κορωνοϊό COVID-19 ή βεβαίωση θετικού διαγνωστικού ελέγχου της παρ. 1 του άρθρου 5 της υπ’ αρ. 2650/10.4.2020 (Β΄ 1298) κοινής απόφασης των Υπουργών Υγείας και Επικρατείας ή ισοδύναμο πιστοποιητικό ή βεβαίωση τρίτης χώρας, από όπου προκύπτει η παρέλευση τριάντα (30) ημερών από την ημερομηνία της θετικής διάγνωσης. Στην περίπτωση αυτή η λήξη της σύμβασης ορισμένου χρόνου δεν μπορεί να είναι μεταγενέστερη των έξι (6) μηνών από την ημερομηνία της θετικής διάγνωσης. β) Οι σχετικώς συναπτόμενες συμβάσεις ιδιωτικού δικαίου ορισμένου χρόνου δεν δύναται να διαρκούν πέραν των τριών (3) μηνών. Αθήνα, 20 Ιουλίου 2021 Με σύνθημα «Ναι στον εμβολιασμό, όχι στην υποχρεωτικότητα», υγειονομικοί από νοσοκομεία της Θεσσαλονίκης και του Κιλκίς πραγματοποίησαν το πρωί διαμαρτυρία στο νοσοκομείο ΑΧΕΠΑ. «Διαδηλώνουμε σήμερα στο ΑΧΕΠΑ υπέρ του εμβολιασμού και κατά της υποχρεωτικότητάς του. Δεν πιστεύουμε ότι με τον βούρδουλα θα αυξήσουμε τα ποσοστά συμμετοχής στον εμβολιασμό», ανέφερε ο πρόεδρος της ΠΟΕΔΗΝ, Μιχάλης Γιαννάκος, σημειώνοντας ότι η υποχρεωτικότητα των εμβολιασμών συνοδεύεται με άδεια άνευ αποδοχών, πράγμα που υποκρύπτει απόλυση. Ακόμη, τόνισε ότι η κυβέρνηση, χωρίς καμία αιτιολογική βάση, αποφάσισε την υποχρεωτικότητα του εμβολιασμού των υγειονομικών, ενώ δεν έχει τηρήσει καμία δέσμευση απέναντι στους υγειονομικούς, όπως ότι δεν τους έχει εντάξει στα βαρέα και ανθυγιεινά, δε μονιμοποίησε τους εκτάκτους, ούτε και έδωσε υγειονομικό επίδομα. Ο κ. Γιαννάκος επεσήμανε ότι το 90% των υγειονομικών έχει εμβολιαστεί, ενώ ο αριθμός αυτών που -για διάφορους λόγους- δεν εμβολιάστηκαν ανέρχεται στις 10.000 και απηύθυνε έκκληση στο υπουργείο να βρεθεί τρόπος ώστε να πειστούν να κάνουν εμβόλιο. «Για φανταστείτε τα νοσοκομεία την 1η Σεπτέμβρη με μείον 10.000 άτομα προσωπικό. Πρέπει, λοιπόν, να τους πείσουμε και όχι να τους στείλουμε στο σπίτι, εάν θέλουμε να διαχειριστούμε σωστά το τέταρτο κύμα της πανδημίας που έρχεται», πρόσθεσε ο πρόεδρος της ΠΟΕΔΗΝ. Οι δηλώσεις του κ. Γιαννάκου προκάλεσαν την αντίδραση ομάδας υγειονομικών, οι οποίοι δήλωσαν ότι δεν είναι ούτε αντιεμβολιαστές ούτε αρνητές των εμβολίων, αλλά αρνούνται να κάνουν στο εμβόλιο κατά της Covid-19, επισημαίνοντας ότι είναι πειραματικό."
efsyn.gr,https://www.efsyn.gr/kosmos/eyropi/303121_kroysmata-kai-akrodexia-anebainoyn-plai-plai,ΕΥΡΩΠΗ,Κρούσματα και ακροδεξιά ανεβαίνουν πλάι πλάι,2021-07-20 12:50, Κορίνα Βασιλοπούλου ,"Οι αντιεμβολιαστές βάζουν τους εαυτούς τους στη θέση... των Εβραίων στο Ολοκαύτωμα! «Καυτές» μέρες -και όχι μόνο λόγω των καλοκαιρινών θερμοκρασιών- ζει η Γαλλία, καθώς από τη μία μεριά αυξάνονται τα κρούσματα του κορονοϊού εξαιτίας και της εξάπλωσης της μετάλλαξης Δέλτα, ενώ από την άλλη αυξάνονται και οι αντιδράσεις στα νέα αυστηρά μέτρα που προωθεί η κυβέρνηση Μακρόν μέσω του λεγόμενου υγειονομικού διαβατηρίου. Χθες εγκρίθηκε από το υπουργικό συμβούλιο το νομοσχέδιο που θα κάνει υποχρεωτικό τον εμβολιασμό για τους υγειονομικούς και τους εργαζομένους στα γηροκομεία και ταυτόχρονα θα επιτρέπει την πρόσβαση σε εστίαση, μουσεία, θέατρα, γήπεδα και άλλους δημόσιους χώρους μόνο κατόπιν επίδειξης πιστοποιητικού εμβολιασμού, αρνητικού τεστ ή πιστοποιητικού νόσησης από τον ιό. Το νομοσχέδιο κατατίθεται σήμερα για συζήτηση και ψήφιση στη Βουλή, ενώ ώς το τέλος της εβδομάδας θα πρέπει να έχει ολοκληρωθεί η διαδικασία και στη Γερουσία. Στο μεταξύ, θα πρέπει να αναμένονται και άλλες κινητοποιήσεις κατά των νέων μέτρων, κρίνοντας από όσα συνέβησαν την περασμένη εβδομάδα και ειδικά το Σάββατο όπου, σύμφωνα με το γαλλικό υπουργείο Εσωτερικών, έγιναν 136 διαδηλώσεις σε ολόκληρη τη χώρα στις οποίες συμμετείχαν συνολικά 114.000 άτομα, εκ των οποίων 18.000 στο Παρίσι. Οι διαδηλώσεις είχαν έντονο άρωμα Ακροδεξιάς με συνθήματα κατά της «δικτατορίας» των μέτρων και ειδικά κατά των υποχρεωτικών εμβολιασμών και ατυχέστατους παραλληλισμούς με το καθεστώς του απαρτχάιντ και τα ναζιστικά στρατόπεδα συγκέντρωσης, ενώ κάποιοι διαδηλωτές φορούσαν το χαρακτηριστικό κίτρινο αστέρι που επέβαλλαν οι ναζί στους Εβραίους, γεγονός που καταδικάστηκε έντονα από εβραϊκές οργανώσεις και επιζήσαντες των στρατοπέδων. Μέσα στο Σαββατοκύριακο, παράλληλα, βανδαλίστηκαν δύο εμβολιαστικά κέντρα στη Νοτιοανατολική Γαλλία, ένα στην Γκρενόμπλ κι άλλο ένα σε χωριό έξω από το Μπιαρίτς. Στη διαδήλωση του Παρισιού μάλιστα τα πρόσωπα που πρωταγωνίστησαν δεν άφηναν πολλές αμφιβολίες για το πολιτικό και ιδεολογικό της στίγμα: ο Φλοριάν Φιλιπό, ο πρώην Νο 2 του ακροδεξιού Εθνικού Μετώπου (νυν Εθνικός Συναγερμός), ο εθνικιστής βουλευτής Νικολά Ντιπόν-Ενιάν, αρχηγός του κόμματος Debout la France (Ορθια Γαλλία), η συνωμοσιολόγος ανεξάρτητη βουλευτίνα Μαρτίν Βονέρ, αλλά εκλεγμένη με το κυβερνών κόμμα Η δημοκρατία εμπρός-LREM από όπου εκδιώχθηκε πέρυσι και η οποία κάλεσε το Σάββατο τους διαδηλωτές να εισβάλουν στις κατοικίες των βουλευτών προκειμένου να τους αναγκάσουν να καταψηφίσουν το νομοσχέδιο. Ο κυβερνητικός εκπρόσωπος Γκαμπριέλ Ατάλ σε συνέντευξή του στην εφημερίδα Le Parisien χαρακτήρισε τους αντιεμβολιαστές διαδηλωτές μια «πεισματάρικη, ηττοπαθή και άκρως μειοψηφική φράξια που αντλεί ικανοποίηση από το χάος και την απάθεια». Παράλληλα όμως αναγνώρισε πως υπάρχει σημαντική μερίδα Γάλλων που χωρίς να ανήκουν στην κατηγορία των συνωμοσιολόγων, έχουν σοβαρές αμφιβολίες για τα εμβόλια. Αυτοί οι άνθρωποι, είπε, πρέπει να πειστούν και κάλεσε τους Γάλλους που έχουν εμβολιαστεί να μιλήσουν σε ανθρώπους από τον οικογενειακό, φιλικό και επαγγελματικό τους κύκλο. Αν και μετά το διάγγελμα Μακρόν την περασμένη εβδομάδα σχεδόν 880.000 Γάλλοι έκλεισαν ραντεβού για εμβόλιο, τα ποσοστά των εμβολιασμένων επί του γενικού πληθυσμού δεν είναι ιδιαίτερα υψηλά. Το ποσοστό όσων έχουν κάνει τουλάχιστον μία δόση είναι λίγο πάνω από 50%, ενώ οι πλήρως εμβολιασμένοι είναι κάτω από 40%. Την ίδια στιγμή, τα κρούσματα αυξάνονται. Την Κυριακή καταγράφτηκαν 12.532 νέα κρούσματα 24ώρου, το υψηλότερο νούμερο για Κυριακή από τα μέσα Μαΐου και η τρίτη κατά σειρά μέρα όπου τα κρούσματα βρίσκονταν πάνω από τις 10.000. Μιλώντας χθες στο δίκτυο BFM TV ο Γάλλος υφυπουργός Ευρωπαϊκών Υποθέσεων Κλεμάν Μπον δεν απέκλεισε το ενδεχόμενο νέας επιβολής μέτρων απαγόρευσης κυκλοφορίας προκειμένου να αναχαιτιστεί η εξάπλωση του ιού. Χαρακτήρισε όμως υπερβολική την απόφαση της Βρετανίας να επιβάλει καραντίνα στους ταξιδιώτες που επιστρέφουν από Γαλλία, σχολιάζοντας πως οι αποφάσεις των εκεί αρχών «δεν στηρίζονται σε απολύτως επιστημονικές βάσεις»."
efsyn.gr,https://www.efsyn.gr/stiles/apopseis/302821_pneyma-toy-skliroy-pyrina-kai-i-nosos-os-timoria,ΑΠΟΨΕΙΣ,Το πνεύμα του σκληρού πυρήνα και η νόσος ως τιμωρία,2021-07-17 18:30, Θανάσης Βασιλείου ,"Από τη στιγμή που η νόσος ή η αυξημένη πιθανότητα να νοσήσει κάποιος έρχεται σαν τιμωρία για τους ανεμβολίαστους, έχει χαθεί το παιχνίδι της πειθούς και των ηθικών επιχειρημάτων υπέρ της ανάγκης γενικής ανοσίας μέσω του εμβολιασμού. Πολύ δε περισσότερο όταν, πλέον, η προσφυγή στον καταναγκαστικό εμβολιασμό γίνεται με ποικίλες απειλές. Λέω «καταναγκαστικό» γιατί η κυβέρνηση γνωρίζει ότι έχει να κάνει με έναν σκληρό πυρήνα άρνησης των εμβολίων σ’ ένα πλαίσιο όπου τα όρια εγωισμού και αλτρουισμού παραμένουν ασαφή και δυσδιάκριτα - και αυτό, εν πολλοίς, με ευθύνη της ίδιας της κυβέρνησης. Εν τω μεταξύ, στο ποσοστό των ανεμβολίαστων αυτή τη στιγμή περιλαμβάνονται πολλές επιμέρους ομάδες: είναι οι αρνητές του Covid-19, είναι οι αντιεμβολιαστές, είναι οι σκεπτικιστές, οι φοβικοί, οι ψεκασμένοι, αλλά και εκείνοι που έως σήμερα δυσκολεύονται να προσεγγίσουν τα εμβολιαστικά κέντρα και όσοι λόγω άλλων λόγων ή παθήσεων δεν επιτρέπεται να εμβολιαστούν. Ετσι, οι καταιγιστικές προειδοποιήσεις που αφορούν γενικευτικά τους ανεμβολίαστους, δηλαδή, ότι αύριο όλοι θα νοσήσουν στην περίπτωση εκπλήρωσης του κακού σεναρίου για το επερχόμενο κύμα μέσω των παραλλαγών, έχουν ελάχιστη πρακτική αξία. Πρώτον, διότι με επιλογή της κυβέρνησης το Εθνικό Σύστημα Υγείας φθείρεται αντί να ενισχύεται - εκτός από την υποχρηματοδότησή του, η κυβέρνηση εξετάζει κλείσιμο νοσοκομείων, συγχωνεύσεις, συρρίκνωσή του, μεσούσης της πανδημίας. Δεύτερον, διότι οι διαχωρισμοί εμβολιασμένων-ανεμβολίαστων ανάγονται σε εργαλεία κοινωνικής μηχανικής και πόλωσης μέσω των οποίων η κριτική ή η μομφή για ολιγωρίες ή λάθη δεν θα στραφούν στην κυβέρνηση αλλά εξ ολοκλήρου στους νοσούντες. Η διαχείριση μεγάλων κοινωνικών προβλημάτων, όπως οι πανδημίες, για τον μετριασμό των δυσμενών συνεπειών τους στους ανθρώπους που δοκιμάζονται άμεσα ή έμμεσα σε όλα τα επίπεδα, προϋποθέτει μεγάλες κοινωνικές και πολιτικές συναινέσεις. Μάλιστα, μεγάλες συναινέσεις και «συμβόλαια» σε σχέση με τα γενικότερα μεγάλα ζητήματα που απασχολούν την κοινωνία και όχι μόνον σε σχέση με τα ζητήματα που σχετίζονται στενά με την κατάσταση έκτακτης ανάγκης. Τέτοιες συναινέσεις ουδέποτε εξασφάλισε η κυβέρνηση. Απεναντίας, έδειξε ως ένοχη του προπατορικού αμαρτήματος κάθε κοινωνική ομάδα που τόλμησε να αμφισβητήσει την ακραία νεοφιλελεύθερη, νεο-δεξιά και συντηρητική κυβερνητική πολιτική. Κατηγόρησε την αντιπολίτευση για «υγειονομικό σαμποτάζ». Κατηγόρησε -και συνεχίζει να το κάνει- τους νέους ως φορείς υπερμετάδοσης, επιτέθηκε στον κόσμο της εργασίας, επιτέθηκε στα υπερχρεωμένα νοικοκυριά, προετοίμασε την είσοδο της αστυνομίας στα Πανεπιστήμια, καθιέρωσε την Ελάχιστη Βάση Εισαγωγής στην τριτοβάθμια εκπαίδευση σε μια φάση που δεν λειτούργησε το φυσικό σχολείο, έσπευσε να εξισώσει τα πτυχία των λογής ιδιωτικών κολεγίων με αυτά των Πανεπιστημίων, καθιέρωσε τις απευθείας αναθέσεις με ροές χρήματος από τα δημόσια ταμεία σε ημετέρους με υπερκοστολογήσεις, εργαλειοποίησε τις θέσεις των εμπειρογνωμόνων, πλήρωσε με τη λίστα Πέτσα το μιντιακό τοπίο ώστε να εξασφαλίσει πέπλο σιωπής για τα κακώς πεπραγμένα και φιλοκυβερνητική μεταχείριση κ.ά. – που όλα τους δημιουργούν οργή, απορίες, σύγχυση, αβεβαιότητα, πόλωση και συλλογική απελπισία. Κυρίως έσπευσε να επιδείξει εξωφρενική αλαζονεία, καταστρατηγώντας κάθε έννοια ηθικής, αλληλεγγύης και καλού παραδείγματος. Η κυβέρνηση, αυτή η «κυβέρνηση των αρίστων» που κάνει σκοταδιστικούς εκσυγχρονισμούς στην εκπαίδευση, π.χ., καταργώντας από τα σχολικά προγράμματα τις κοινωνικές επιστήμες και προτάσσοντας τα Θρησκευτικά και την εθνικοπατριωτική χρήση της Ιστορίας, κάνει κάκιστη χρήση των δυνατοτήτων της επιτείνοντας τις αδυναμίες του έθνους και της πατρίδας. Εξέθρεψε τον χρήσιμο ανθρωπότυπο: τον «μακεδονομάχο» που προέκυψε αντιεμβολιαστής. Τον πιστό που δεν ερευνά, που υποπτεύεται και λοιδορεί την επιστήμη, τον πολιτικά αλλοτριωμένο, τον οπαδό της κλειδαρότρυπας, τον σουσουδιστή, τον υπήκοο, τον τζαμπατζή, τον κοινωνικό λαθρεπιβάτη. Αυτή η αποτυχημένη κυβέρνηση, «η καλύτερη κυβέρνηση όλων των εποχών», δίδαξε όλες τις παθολογίες ως αρετές. Η κυβέρνηση, για να κάμψει τον σκληρό πυρήνα των αρνητών της πανδημίας, των θρησκόληπτων, των αντιεμβολιαστών και των ψεκασμένων, έσπευσε να ζητήσει την αρωγή της Εκκλησίας. Για ακόμα μια φορά η Εκκλησία νίκησε την Πολιτεία. Από τον Μακαριότατο και τους επισκόπους εισέπραξε θεϊκή φιλευσπλαχνία και προσευχές. Από την αρχή της πανδημίας η Εκκλησία είδε τον εαυτό της ως θύμα των μέτρων. Αντιτάχθηκε σ’ αυτά, απαίτησε και εξαιρέθηκε πρώτη από τις απαγορεύσεις, υπεραμύνθηκε της Θείας Κοινωνίας, έκανε εκστρατείες από τους άμβωνες κατά της μάσκας, κατά του κορονοϊού, κατά των επιστημόνων, κατά των εμβολίων – ακόμα και τώρα. Και τι μένει; Μένει ένα πολύ δύσκολο καλοκαίρι με πολλά ερωτηματικά και με πολλά μέτωπα ανοιχτά. Και οι ποικίλες απειλές. Ξανά, με όλες τις ευθύνες «τακτοποιημένες», πάμε για «κανονικότητα». Οσοι θα νοσήσουν θα φταίνε οι ίδιοι και θα τους αξίζει κάθε κοσμική και θεϊκή τιμωρία."
efsyn.gr,https://www.efsyn.gr/politiki/antipoliteysi/302741_o-georgiadis-os-lagos-apolyseon-kai-i-orgi-tis-antipoliteysis,ΑΝΤΙΠΟΛΙΤΕΥΣΗ,Ο Γεωργιάδης ως «λαγός» απολύσεων και η οργή της αντιπολίτευσης,2021-07-16 16:45, efsyn.gr ,"Σταθερά στην τακτική του διχασμού επενδύει η κυβέρνηση, με κορυφαία στελέχη της να διατηρούν ψηλά στην ατζέντα το ενδεχόμενο της απόλυσης για τους μη εμβολιασμένους. Στην προκλητική κυβερνητική ντρίμπλα, για να μετατεθούν εκ νέου οι ευθύνες στους πολίτες, σύσσωμη η αντιπολίτευση αντιδρά δυναμικά και καλεί το Μαξίμου και τους κορυφαίους υπουργούς να σταματήσουν να απειλούν τους εργαζόμενους και να λάβουν τα απαραίτητα μέτρα για αντιμετώπιση της πανδημίας. Τελευταίο παράδειγμα ήταν οι σημερινές δηλώσεις του υπουργού Ανάπτυξης, Άδωνι Γεωργιάδη. Σε υψηλούς τόνους ήρθε η αντίδραση του ΣΥΡΙΖΑ και σήμερα, με την Κουμουνδούρου να καλεί την κυβέρνηση να σταματήσει κάθε συζήτηση για απολύσεις και να ασχοληθεί με την αντιμετώπιση της πανδημίας που οδεύει να βγει εκτός ελέγχου. Ο κ. Μητσοτάκης για να καλύψει την αποτυχία του μεταθέτει την ευθύνη στους πολίτες. Κάθε μέρα βγάζει έναν υπουργό του για «λαγό», προωθώντας απολύσεις είτε στον ιδιωτικό, είτε στον δημόσιο τομέα.  Ας ασχοληθεί επιτέλους με την αντιμετώπιση της πανδημίας που πάλι βρίσκεται εκτός ελέγχου από τις παλινωδίες του και ας καταστρώσει ένα σοβαρό πλάνο υλοποίησης του εμβολιασμού. Οι απειλές και η στρατηγική του κοινωνικού αυτοματισμού σαμποτάρουν την προσπάθεια του εμβολιασμού.  Καλούμε τους πολίτες να αγνοήσουν τις κυβερνητικές προσβολές και να εμβολιαστούν με αίσθημα κοινωνικής αλληλεγγύης.  Καλούμε την κυβέρνηση να σταματήσει τώρα κάθε συζήτηση για απολύσεις και αναστολές εργασίας. Έντονες αντιδράσεις έρχονται και από την ελάσσονα αντιπολίτευση με σκληρή κριτική για την αποτυχημένη διαχείριση της πανδημίας και τις απειλές ενάντια σε υγειονομικούς και εργαζόμενους μονάδων φροντίδας ηλικιωμένων, που δεν συμμορφωθούν με το μέτρο της υποχρεωτικότητας εμβολιασμού. «Το μήνυμα του Κινήματος Αλλαγής είναι ένα. Εμβολιαζόμαστε γιατί νοιαζόμαστε», δήλωσε η Φώφη Γεννηματά, η οποία έχει αφήσει αιχμές προς την κυβέρνηση για ανεφάρμοστα μέτρα και υπουργικές απειλές που δεν λύνουν το πρόβλημα. Κατά την επίσκεψη της στην Αργολίδα η πρόεδρος του ΚΙΝ.ΑΛΛ. καταλόγισε στη κυβέρνηση ότι «καλλιέργησε τον εφησυχασμό και την χαλάρωση και με λανθασμένους χειρισμούς κλόνισε την εμπιστοσύνη των πολιτών». Η κ. Γεννηματά τόνισε πως απέναντι στο καθημερινό κυβερνητικό αλαλούμ, η θέση του κόμματος είναι ξεκάθαρη και διατυπωμένη εδώ και μήνες:  «Υποχρεωτικοί εμβολιασμοί σε συγκεκριμένες ομάδες εργαζομένων, κινητά συνεργεία για να φτάσουμε πιο κοντά στους πολίτες και να τους διευκολύνουμε και σοβαρή ενημέρωση των πολιτών και των υγειονομικών για την σημασία του εμβολιασμού». Το Κομμουνιστικό Κόμμα κατηγόρησε εκ νέου την κυβέρνηση ότι προσπαθεί να κρύψει τις εγκληματικές της ευθύνες της πανδημίας φορτώνοντας το «φταίξιμο» στους εργαζόμενους και «κάνοντας πλάτες» στην εργοδοσία για απολύσεις, με βάση και τις διατάξεις του πρόσφατου αντεργατικού νόμου. «Η υποκρισία της κυβέρνησης γίνεται ακόμη μεγαλύτερη, λαμβάνοντας υπόψη ότι είναι η ίδια, που εδώ και ενάμιση χρόνο αγνοούσε τα αιτήματα των εργαζομένων για μέτρα προστασίας και υποχρεωτικά τεστ στους χώρους δουλειάς, με ευθύνη των επιχειρήσεων», προσθέτει το ΚΚΕ και καταλήγει ως εξής: «Τα σωματεία των εργαζομένων και άλλοι μαζικοί φορείς διεκδικούν τη στήριξη του δημόσιου συστήματος υγείας, μέτρα προστασίας στους χώρους δουλειάς, καθολικό πρόγραμμα δημόσιου και δωρεάν εμβολιασμού, με ουσιαστική ενημέρωση, πλήρη προληπτικό έλεγχο και σταθερή παρακολούθηση του εμβολιασμού, ενάντια στην κυβέρνηση που ενισχύει με την πολιτική της το φόβο, τη σύγχυση και τον ανορθολογισμό». Ο γραμματέας του ΜέΡΑ25, Γιάνης Βαρουφάκης, σε συνέντευξή του στον Real Fm τάχθηκε υπέρ της υποχρεωτικότητας του εμβολιασμού στους εργαζόμενους στα νοσοκομεία και στα γηροκομεία αλλά κατά της «διχόνοιας»  «Επειδή ακριβώς είμαστε υπέρ του εμβολιασμού θεωρούμε ότι αυτή η κυβέρνηση έχει κάνει ό, τι μπορούσε για να αποξενώσει τους ανθρώπους που δεν είναι εκ πεποιθήσεως αντιεμβολιαστές αλλά έχουν αμφιβολίες και αντιδρούν προς τον εμβολιασμό», υπογράμμισε, εξηγώντας ότι «αυτό που θα έπρεπε να κάνουμε είναι να τους πείσουμε, μόνο με πειθώ, με στοιχεία, με καλοσύνη, με αγάπη». «Όταν η κυβέρνηση που τους αντιμετωπίζει σα να είναι τρίτης κατηγορίας άνθρωποι τους απειλεί με απαρτχάιντ στα μαγαζιά -ότι θα γίνουν χώροι για εμβολιασμένους ή μη- το μόνο πράγμα που καταφέρνει είναι αυτό το 40% των μη εμβολιασμένων, που είναι σκληρός πυρήνας αυτών που αρνούνται, των αρνητών, το ""τσιμεντοποιείς"", το κάνεις ακόμα πιο αντίθετο στον εμβολιασμό» συμπλήρωσε και τόνισε: «Υποχρεωτικότητα δεν μπορεί να υπάρχει. Δεν μπορείς να δέσεις έναν άνθρωπο σε μία καρέκλα και να του βάλεις την ένεση στο μπράτσο. Η θέση μας είναι ξεκάθαρη, οι νοσοκομειακοί και όσοι δουλεύουν σε γηροκομεία και δουλεύουν με ευαίσθητες ομάδες θα πρέπει να εμβολιαστούν. Αν για λόγους ιδεολογικούς δεν θέλουν να εμβολιαστούν θα πρέπει να μπαίνουν σε αναστολή -όχι απόλυση, σε αναστολή- μέχρι να περάσει η πανδημία ή να εμβολιαστούν». Υπενθυμίζεται ότι σήμερα το πρωί ο υπουργός Ανάπτυξης δήλωσε στον ΑΝΤ1 «η κείμενη νομοθεσία καλύπτει τις επιχειρήσεις που κρίνουν ότι εργαζόμενος που αρνείται να εμβολιαστεί εμποδίζει την λειτουργία της επιχείρησης. Αν μπορεί να γίνει με τηλεργασία, το δικαστήριο θα κρίνει ότι δεν δικαιολογείται η απόλυση. Αν δεν μπορεί να γίνει με τηλεργασία, το δικαστήριο θα κρίνει ότι δικαιολογείται», συμπληρώνοντας ότι «θα γίνουν σίγουρα απολύσεις, όταν υπάρχει περίπτωση η επιχείρηση να καταστραφεί». Μάλιστα, αναφέρθηκε «σε ένα αληθινό παράδειγμα» όπου «ξενοδοχείο στην Αθήνα, με Αμερικανούς τουρίστες, όπου όλοι είναι εμβολιασμένοι στο προσωπικό, ο μάγειρας αρνείται να εμβολιαστεί. Ο μάγειρας απολύθηκε»."
efsyn.gr,https://www.efsyn.gr/stiles/apopseis/302666_mia-ekfrasi-epikindyni-kerkoporta,ΑΠΟΨΕΙΣ,Μια έκφραση… επικίνδυνη κερκόπορτα,2021-07-16 16:00, Μιχάλης Κατρίνης* ,"«Εκείνοι που αρνούνται την ελευθερία στους άλλους δεν τη δικαιούνται οι ίδιοι» και «σπίτι διχασμένο δεν μπορεί να επιβιώσει»… Ισως από τα πιο εικονικά αποφθέγματα του Αβραάμ Λίνκολν, που μάλλον θα έπρεπε να έχει μελετήσει ο πρωθυπουργός πριν αναφέρει στο διάγγελμά του για τα νέα μέτρα τη φράση «ελευθερίες μόνο σε αυτούς που τις δικαιούνται»… Μια φράση «αθώα» σαν αμαρτία! Διότι παρόμοιες εκφράσεις χρησιμοποιήθηκαν ιστορικά για να διχάσουν λαούς. Χρησιμοποιήθηκαν για να δικαιολογήσουν την «τιμωρία» απείθαρχων κοινωνικών ομάδων. Χρησιμοποιήθηκαν για να περιθωριοποιήσουν πολιτικά αντιφρονούντες. Χρησιμοποιήθηκαν για να σπείρουν το μίσος και τον ρατσισμό. Ποιος ακριβώς αποφασίζει για το ποιος δικαιούται ή όχι τις ελευθερίες; Η κυβέρνηση, η Βουλή ή μόνος του ο πρωθυπουργός; Διότι ναι μεν ο κ. Μητσοτάκης μπορεί να απευθυνόταν στους κατά πεποίθηση αντιεμβολιαστές, αλλά δεν αναφέρει κάτι για αυτούς που ακόμη φοβούνται και θέλουν παρότρυνση, για τους κάτω των 18, για τις εγκύους, τις θηλάζουσες, τους χρόνια ασθενείς, όλους όσοι έχουν κάποια σοβαρή αλλεργία ή κάποιο αυτοάνοσο… Αυτοί δεν δικαιούνται ελευθερίες; Δεν είναι πολίτες του ελληνικού κράτους; Αν μια δημοκρατική κυβέρνηση λειτουργήσει τιμωρητικά απέναντι στους ίδιους τους πολίτες της για ένα ζήτημα όπως οι εμβολιασμοί, πού ακριβώς μπαίνει η κόκκινη γραμμή; Ποιος είναι ο επόμενος που δεν «δικαιούται ελευθερίες»; Οι εξαρτημένοι, οι άθεοι, οι αλλόθρησκοι, οι ομοφυλόφιλοι, οι διαδηλωτές ή μήπως οι κάθε είδους αντικομφορμιστές; Και άραγε ποιες ελευθερίες διακυβεύονται; Σήμερα είναι η είσοδος σε εστιατόρια, μπαρ, θέατρα και άλλου είδους κλειστούς χώρους. Αύριο θα απαγορεύονται τα σούπερ μάρκετ και τα καταστήματα λιανικής ή μήπως κάτι ακόμη πιο ακραίο; Και γιατί δεν ανέφερε ο πρωθυπουργός κάτι για τους χώρους υπερμετάδοσης, όπως τα μέσα μαζικής μεταφοράς; Εχει τεράστια διαφορά μια προσωρινή απαγόρευση για λόγους υγείας από την επ’ αόριστον απαγόρευση εισόδου σε ιδιωτικές επιχειρήσεις, συνοδευόμενη από τη φράση «ελευθερίες μόνο σε αυτούς που τις δικαιούνται». Ο πρωθυπουργός θα έπρεπε να είναι προσεκτικός στα λόγια του. Γιατί ακριβώς είναι ο πρωθυπουργός της χώρας. Και ως τέτοιος πρέπει να ενώνει και όχι να διχάζει. Γιατί η ανοσία είναι εθνικός στόχος και όχι κομματική εξαγγελία! * κοινοβουλευτικός εκπρόσωπος και βουλευτής Ηλείας του Κινήματος Αλλαγής"
efsyn.gr,https://www.efsyn.gr/politiki/antipoliteysi/302717_pyr-omadon-gia-tis-apeiles-peri-apolyseon-anemboliaston,ΑΝΤΙΠΟΛΙΤΕΥΣΗ,Πυρ ομαδόν για τις απειλές περί απολύσεων ανεμβολίαστων,2021-07-16 14:15, efsyn.gr ,"Έντονες αντιδράσεις από την αντιπολίτευση για την αποτυχημένη διαχείριση της πανδημίας και τις απειλές ενάντια σε υγειονομικούς και εργαζόμενους μονάδων φροντίδας ηλικιωμένων, που δεν συμμορφωθούν με το μέτρο της υποχρεωτικότητας εμβολιασμού. «Το μήνυμα του Κινήματος Αλλαγής είναι ένα. Εμβολιαζόμαστε γιατί νοιαζόμαστε», δήλωσε η Φώφη Γεννηματά, η οποία έχει αφήσει αιχμές προς την κυβέρνηση για ανεφάρμοστα μέτρα και υπουργικές απειλές που δεν λύνουν το πρόβλημα. Κατά την επίσκεψη της στην Αργολίδα η πρόεδρος του ΚΙΝ.ΑΛΛ. καταλόγισε στη κυβέρνηση ότι «καλλιέργησε τον εφησυχασμό και την χαλάρωση και με λανθασμένους χειρισμούς κλόνισε την εμπιστοσύνη των πολιτών». Η κ. Γεννηματά τόνισε πως απέναντι στο καθημερινό κυβερνητικό αλαλούμ, η θέση του κόμματος είναι ξεκάθαρη και διατυπωμένη εδώ και μήνες:  «Υποχρεωτικοί εμβολιασμοί σε συγκεκριμένες ομάδες εργαζομένων, κινητά συνεργεία για να φτάσουμε πιο κοντά στους πολίτες και να τους διευκολύνουμε και σοβαρή ενημέρωση των πολιτών και των υγειονομικών για την σημασία του εμβολιασμού». Το Κομμουνιστικό Κόμμα κατηγόρησε εκ νέου την κυβέρνηση ότι προσπαθεί να κρύψει τις εγκληματικές της ευθύνες της πανδημίας φορτώνοντας το «φταίξιμο» στους εργαζόμενους και «κάνοντας πλάτες» στην εργοδοσία για απολύσεις, με βάση και τις διατάξεις του πρόσφατου αντεργατικού νόμου. «Η υποκρισία της κυβέρνησης γίνεται ακόμη μεγαλύτερη, λαμβάνοντας υπόψη ότι είναι η ίδια, που εδώ και ενάμιση χρόνο αγνοούσε τα αιτήματα των εργαζομένων για μέτρα προστασίας και υποχρεωτικά τεστ στους χώρους δουλειάς, με ευθύνη των επιχειρήσεων», προσθέτει το ΚΚΕ και καταλήγει ως εξής: «Τα σωματεία των εργαζομένων και άλλοι μαζικοί φορείς διεκδικούν τη στήριξη του δημόσιου συστήματος υγείας, μέτρα προστασίας στους χώρους δουλειάς, καθολικό πρόγραμμα δημόσιου και δωρεάν εμβολιασμού, με ουσιαστική ενημέρωση, πλήρη προληπτικό έλεγχο και σταθερή παρακολούθηση του εμβολιασμού, ενάντια στην κυβέρνηση που ενισχύει με την πολιτική της το φόβο, τη σύγχυση και τον ανορθολογισμό». Ο γραμματέας του ΜέΡΑ25, Γιάνης Βαρουφάκης, σε συνέντευξή του στον Real Fm τάχθηκε υπέρ της υποχρεωτικότητας του εμβολιασμού στους εργαζόμενους στα νοσοκομεία και στα γηροκομεία αλλά κατά της «διχόνοιας»  «Επειδή ακριβώς είμαστε υπέρ του εμβολιασμού θεωρούμε ότι αυτή η κυβέρνηση έχει κάνει ό, τι μπορούσε για να αποξενώσει τους ανθρώπους που δεν είναι εκ πεποιθήσεως αντιεμβολιαστές αλλά έχουν αμφιβολίες και αντιδρούν προς τον εμβολιασμό», υπογράμμισε, εξηγώντας ότι «αυτό που θα έπρεπε να κάνουμε είναι να τους πείσουμε, μόνο με πειθώ, με στοιχεία, με καλοσύνη, με αγάπη». «Όταν η κυβέρνηση που τους αντιμετωπίζει σα να είναι τρίτης κατηγορίας άνθρωποι τους απειλεί με απαρτχάιντ στα μαγαζιά -ότι θα γίνουν χώροι για εμβολιασμένους ή μη- το μόνο πράγμα που καταφέρνει είναι αυτό το 40% των μη εμβολιασμένων, που είναι σκληρός πυρήνας αυτών που αρνούνται, των αρνητών, το ""τσιμεντοποιείς"", το κάνεις ακόμα πιο αντίθετο στον εμβολιασμό» συμπλήρωσε και τόνισε: «Υποχρεωτικότητα δεν μπορεί να υπάρχει. Δεν μπορείς να δέσεις έναν άνθρωπο σε μία καρέκλα και να του βάλεις την ένεση στο μπράτσο. Η θέση μας είναι ξεκάθαρη, οι νοσοκομειακοί και όσοι δουλεύουν σε γηροκομεία και δουλεύουν με ευαίσθητες ομάδες θα πρέπει να εμβολιαστούν. Αν για λόγους ιδεολογικούς δεν θέλουν να εμβολιαστούν θα πρέπει να μπαίνουν σε αναστολή -όχι απόλυση, σε αναστολή- μέχρι να περάσει η πανδημία ή να εμβολιαστούν»."
efsyn.gr,https://www.efsyn.gr/politiki/antipoliteysi/302709_g-baroyfakis-nai-stin-anastoli-ohi-stin-apolysi-gia-ergazomenoys-s,ΑΝΤΙΠΟΛΙΤΕΥΣΗ,"Γ. Βαρουφάκης: Ναι στην αναστολή, όχι στην απόλυση για εργαζόμενους σ' ευαίσθητους τομείς",2021-07-16 13:44, efsyn.gr ,"Υπέρ της υποχρεωτικότητας του εμβολιασμού στους εργαζόμενους στα νοσοκομεία και στα γηροκομεία αλλά κατά της «διχόνοιας» δήλωσε ο γραμματέας του ΜέΡΑ25, Γιάνης Βαρουφάκης σε συνέντευξή του στον Real Fm. ""Στο ΜέΡΑ25 είμαστε ενθουσιώδεις υποστηρικτές του εμβολιασμού. Όσο πιο γρήγορα εμβολιαστεί όλος ο πληθυσμός τόσο το καλύτερο. Επειδή ακριβώς είμαστε υπέρ του εμβολιασμού θεωρούμε ότι αυτή η κυβέρνηση έχει κάνει ό, τι μπορούσε για να αποξενώσει τους ανθρώπους που δεν είναι εκ πεποιθήσεως αντιεμβολιαστές αλλά έχουν αμφιβολίες και αντιδρούν προς τον εμβολιασμό"", υπογράμμισε, εξηγώντας ότι ""αυτό που θα έπρεπε να κάνουμε είναι να τους πείσουμε, μόνο με πειθώ, με στοιχεία, με καλοσύνη, με αγάπη"". ""Όταν η κυβέρνηση που τους αντιμετωπίζει σα να είναι τρίτης κατηγορίας άνθρωποι τους απειλεί με απαρτχάιντ στα μαγαζιά -ότι θα γίνουν χώροι για εμβολιασμένους ή μη- το μόνο πράγμα που καταφέρνει είναι αυτό το 40% των μη εμβολιασμένων, που είναι σκληρός πυρήνας αυτών που αρνούνται, των αρνητών, το «τσιμεντοποιείς», το κάνεις ακόμα πιο αντίθετο στον εμβολιασμό. Οπότε εμείς λέμε ένα τεράστιο ΝΑΙ στο εμβόλιο και ένα τεράστιο ΟΧΙ στη διχόνοια"", πρόσθεσε και τόνισε: ""Υποχρεωτικότητα δεν μπορεί να υπάρχει. Δεν μπορείς να δέσεις έναν άνθρωπο σε μία καρέκλα και να του βάλεις την ένεση στο μπράτσο. Η θέση μας είναι ξεκάθαρη, οι νοσοκομειακοί και όσοι δουλεύουν σε γηροκομεία και δουλεύουν με ευαίσθητες ομάδες θα πρέπει να εμβολιαστούν. Αν για λόγους ιδεολογικούς δεν θέλουν να εμβολιαστούν θα πρέπει να μπαίνουν σε αναστολή -όχι απόλυση, σε αναστολή- μέχρι να περάσει η πανδημία ή να εμβολιαστούν. Αναστολή σημαίνει ότι δεν πληρώνονται"". Όσον αφορά τα οικονομικά, σημείωσε πως ""από την ώρα που ο κ. Σταϊκούρας, ο κ. Μητσοτάκης πούλησαν το ευρωομόλογο, δηλαδή τη διαδικασία να μεταφερθεί  το νέο χρέος το οποίο δημιουργεί η πανδημία, όχι στους ισχνούς ώμους του ελληνικού δημοσίου αλλά στους ευρωπαϊκούς ώμους, που πουλήθηκε αυτό και εξαγοράστηκε με ένα Ταμείο Ανάκαμψης το οποίο είναι μακροοικονομικά ασήμαντο, το 5ο μνημόνιο είναι δεδομένο"". ""Δυστυχώς επιβεβαιωθήκαμε.  Την 1η Ιουλίου η κυβέρνηση ψήφισε το νέο μνημόνιο, το ονόμασε μεσοπρόθεσμο. Τον Ιούνιο του 2011 η μεγάλη ζημιά έγινε με το μεσοπρόθεσμο που ψήφισε το ΠΑΣΟΚ τότε. Έγινε ξανά αυτό φέτος, 1η Ιουλίου. Με ένα απίστευτο πρωτογενές πλεόνασμα 3,7 του ΑΕΠ μέχρι το 2025. Αυτό τι σημαίνει; Σημαίνει ότι το μακρύ χέρι του κράτους, της ΑΑΔΕ θα μπει στην τσέπη του ιδιωτικού τομέα για να πάρει αυτό το 4%"", επισήμανε, υποστηρίζοντας ότι ""δεν υπάρχει ανάπτυξη"", αλλά ""πλήρης κατάρρευση των επενδύσεων"". ""Όσο για τα πρωτογενή πλεονάσματα, αφήστε το '22. Ο κ. Σταϊκούρας μας έχει βάλει σε πορεία προς ένα πρωτογενές πλεόνασμα, το οποίο θα δείτε θα παγιωθεί ως το 2060. Ο κ. Τσίπρας τον Αύγουστο του '18 δέσμευσε τη χώρα σε ένα πρωτογενές πλεόνασμα 2,2 % μέχρι το 2060. Αυτό με τους όρους του χρέους και του ΑΕΠ από το 2018"", είπε και κατέληξε: ""Σήμερα για να συνεχίσουν να προσποιούνται ότι είναι βιώσιμο το χρέος, ο ιδιωτικός τομέας θα πρέπει να υποστεί ένα απίστευτο πλεόνασμα της τάξης του 4% με καταλήστευση του ιδιωτικού τομέα γιατί, ξέρετε πολύ καλά ότι, το πλεόνασμα του κράτους είναι έλλειμμα του ιδιωτικού τομέα. Έτσι επενδύσεις και ανάπτυξη δεν θα έρθουν""."
efsyn.gr,https://www.efsyn.gr/politiki/boyli/302696_k-zahariadis-oi-antiemboliastes-einai-dikoi-sas-filoi,ΒΟΥΛΗ,Κ. Ζαχαριάδης: Οι αντιεμβολιαστές είναι «δικοί σας φίλοι»,2021-07-16 12:16, efsyn.gr ,"Κωνσταντίνος Ζαχαριάδης Νέα αντιπαράθεση για την πανδημία στη Βουλή μεταξύ του Μάκη Βορίδη και του Κώστα Ζαχαριάδη στο πλαίσιο συζήτησης επίκαιρης ερώτησης του βουλευτή της αξιωματικής αντιπολίτευσης με θέμα «Επιλογή Διοικήσεων στον Δημόσιο Τομέα». Ο βουλευτής του ΣΥΡΙΖΑ άσκησε εκ νέου κριτική στην κυβέρνηση για την πορεία του  προγράμματος ελευθερία μετά τις ανακοινώσεις για υποχρεωτικούς εμβολιασμούς σε εργαζόμενους μονάδων φροντίδας ηλικιωμένων και υγειονομικούς που δεν επιθυμούν να εμβολιαστούν αλλά και τις αντιφατικές δηλώσεις υπουργών για τα μέτρα που θα ληφθούν ενάντια σε όσους δεν συμμορφωθούν. Οι αντιεμβολιαστές είναι «δικοί σας φίλοι» σχολίασε ο κ. Ζαχαριάδης, επικρίνοντας την κυβέρνηση ότι αντί να πείσει «όσους δεν έχουν αποφασίσει να εμβολιαστούν και το ψάχνουν», τους τρομοκρατεί και τους απειλεί με απόλυση. Και κάλεσε την κυβέρνηση να αποσύρει αυτόν τον διχαστικό, τρομοκρατικό και φοβιστικό λόγο, που χρησιμοποιεί για να κρύψει τις δικές της ευθύνες στη διαχείριση της πανδημίας. Πρότεινε, μάλιστα, «να κάνουμε ενημέρωση μαζί», «να δείξουμε στον κόσμο τι τραβά κάποιος που δεν μπορεί να σηκωθεί από το κρεβάτι να πάει τουαλέτα, που δεν μπορεί να ανέβει τα σκαλιά…». «Δεν είναι μόνο να λένε τα μίντια πόσο Μωυσής είναι ο πρωθυπουργός», τόνισε ο βουλευτής και κατέληξε: «Εάν έχετε κάποιο φετίχ με τις απολύσεις, αυτό δεν [πρέπει] να ξεσπάσει πάνω στην κοινωνία». Από την πλευρά του ο  ο υπουργός Εσωτερικών ανέφερε ότι η κυβέρνηση τάσσεται υπέρ της υποχρεωτικότητας των εμβολιασμών σε ορισμένες επαγγελματικές ομάδες και ζήτησε ο ΣΥΡΙΖΑ-ΠΣ να απαντήσει στο ερώτημα εάν θα έχουν κύρωση αυτοί που δεν πρόκειται να συμμορφωθούν. Όπως σημείωσε ο κ. Βορίδης, «εμείς είπαμε καταρχήν ότι η κύρωση είναι η αναστολή εργασίας. Το τι σημαίνει η αναστολή, το τι σημαίνει ότι δεν θα του καταβάλλεται μισθός, το τι σημαίνει ότι βρίσκεται σε παραβίαση των νομικών υποχρεώσεών του και άρα της εργασιακής του σχέσης, όλο αυτό θα εξειδικευτεί νομικά» πρoσέθεσε. Απευθυνόμενος στον κ. Ζαχαριάδη, είπε ότι το κόμμα του είδε πως «μαζεύτηκαν έξω (από τη Βουλή) κάτι αντιεμβολιαστές, και ότι πρέπει να απευθυνθείτε σε αυτό το εκλογικό Σώμα, όσο μικρό όσο είναι. Και προσπαθείτε να πατήσετε σε δύο βάρκες». Απαντώντας στην κοινοβουλευτική ερώτηση σχετικά με την εφαρμογή του τελευταίου νόμου για την υποστήριξε διοικήσεων στους δημόσιους οργανισμούς, ο κ. Βορίδης είπε ότι εφαρμόζεται πλήρως από τον Οκτώβριο του 2020. Ο κ. Ζαχαριάδης κατηγόρησε την κυβέρνηση για ασυνέπεια λόγων και έργων σημειώνοντας πως προεκλογικά έλεγε ότι θα προχωρήσει σε αποκομματικοποίηση του Δημοσίου και μετεκλογικά στελεχώνει το κράτος με τα «δικά της» παιδιά. «Εάν λέτε ότι, από εκατοντάδες οργανισμούς, έχουν βγει τέσσερις προκηρύξεις, υπάρχει σοβαρό πρόβλημα», είπε. Νωρίτερα, ο υπουργός αναφέρθηκε στις τέσσερις προσκλήσεις εκδήλωσης ενδιαφέροντος του ΑΣΕΠ προσθέτοντας ότι εκτός από αυτές έχουν περιέλθει στο Συμβούλιο αιτήματα 44 φορέων για την έκδοση πρόσκλησης ενδιαφέροντος για την επιλογή 69 προσώπων ως προέδρων, αντιπροέδρων, διοικητών αναπληρωτών διοικητών κ.λπ. Ο νόμος εφαρμόζεται και το ΑΣΕΠ κάνει ό,τι μπορεί, ανέφερε ο κ. Βορίδης, καταθέτοντας τον προβληματισμό του για τον όγκο που θα έχει να αντιμετωπίσει η Αρχή όταν θα πρέπει να αντιμετωπίσει ανάλογες διαδικασίες για «χιλιάδες, ανεξαρτήτως μεγέθους» οργανισμούς του Δημοσίου: «Σε αυτό το διοικητικό βάρος μπορεί να αντεπεξέλθει το ΑΣΕΠ; Όταν για μια θέση υποβάλλονται πολλές υποψηφιότητες; Πρέπει να ανοίξει συζήτηση, να βρεθεί ένας τρόπος ώστε η διαδικασία να επιταχυνθεί και να γίνει αποτελεσματική [..] Όταν θα λήγουν οι θητείες, και θα αρχίσουν να έρχονται χιλιάδες αιτήσεις, το ΑΣΕΠ δεν έχει την υποδομή να ανταπεξέλθει, ούτε μπορούμε να κάνουμε γιγαντιαία την υποδομή του ΑΣΕΠ», επεσήμανε ο υπουργός Εσωτερικών.  "
efsyn.gr,https://www.efsyn.gr/stiles/apopseis/302274_i-ideologia-tis-bebaiotitas,ΑΠΟΨΕΙΣ,Η ιδεολογία της βεβαιότητας,2021-07-13 16:00, Κύρκος Δοξιάδης ,"Οι διχογνωμίες γύρω από το ζήτημα των εμβολιασμών κατά του κορονοϊού δεν επιτρέπουν εύκολες κατηγοριοποιήσεις. Ο ίδιος, πρώτα απ’ όλα, έχω εμβολιαστεί και τάσσομαι υπέρ του εμβολιασμού του συνόλου του πληθυσμού, αλλά δεν είναι αυτό το θέμα μου σε τούτο το άρθρο. Με απασχολούν οι διαμάχες μεταξύ των υπέρμαχων του εμβολιασμού και των «αντι-εμβολιαστών» ως κοινωνικό και –με μία έννοια– πολιτικό φαινόμενο, το οποίο δεν είναι μονοσήμαντα ερμηνεύσιμο. Κατ’ αρχάς, αντι-εμβολιαστές υπάρχουν στις περισσότερες πολιτικές παρατάξεις. Και ταυτόχρονα, όμως, οι ηγεσίες τόσο του κυβερνώντος κόμματος όσο και της αξιωματικής αντιπολίτευσης τάσσονται ανεπιφύλακτα υπέρ του καθολικού εμβολιασμού. Δεν είναι ζήτημα αντιπαράθεσης Δεξιάς - Αριστεράς, ούτε κομματικά ούτε –σε ένα πρώτο επίπεδο ανάλυσης τουλάχιστον– ιδεολογικά. Ούτε όμως μπορεί εύκολα να ερμηνευθεί η διαμάχη ως σύγκρουση μεταξύ υποστηρικτών του Διαφωτισμού και της επιστημονικής ορθολογικότητας από τη μια και σκοταδιστών ή «ψεκασμένων» από την άλλη. Στο επίπεδο της δημόσιας εκφοράς της εκατέρωθεν επιχειρηματολογίας, μπορεί συχνά να έχουν όντως έτσι τα πράγματα. Το φαινόμενο όμως εκδηλώνεται με πιο υπόρρητους τρόπους, που συνδέονται αμεσότερα με την καθημερινότητα του πολλού κόσμου. Υπάρχει πολύς κόσμος που φοβάται το εμβόλιο. Χωρίς να ανήκει σε κάποια σκοταδιστική σέχτα, χωρίς να επηρεάζεται συνειδητά από τα κηρύγματα κάποιων συνωμοσιολόγων που μιλάνε για πλεκτάνη που αποσκοπεί στην αλλαγή του DNA μας, απλώς φοβάται τις –όποιες- επικίνδυνες παρενέργειες. Στη νεωτερικότητα και στην αναπτυγμένη καπιταλιστική κοινωνία, παρατηρούμε λοιπόν μια μάλλον πρωτοφανή κατάσταση. Η μεγάλη πλειονότητα της επιστημονικής κοινότητας να επιμένει ότι πρόκειται για δυο τσιμπηματάκια, με κάποιες πιθανές ασήμαντες παρενέργειες και με ελάχιστο κίνδυνο σοβαρών παρενεργειών, και από την άλλη ένα σημαντικό τμήμα του πληθυσμού να μην πείθεται και κατά συνέπεια να αρνείται να εμβολιαστεί, παρότι η πανδημία εξακολουθεί να θερίζει. Σε παλαιότερο άρθρο μου («Αντιφάσεις του σύγχρονου καπιταλισμού» - «Εφ.Συν.», 3.11.2020), είχα προσπαθήσει να εξηγήσω την απώλεια της εμπιστοσύνης πολλών ανθρώπων στην επιστημονική ορθολογικότητα από τις ολέθριες πρακτικές συνέπειες που επιφέρει στη διαβίωσή τους «…η αδυναμία αντιμετώπισης του κορονοϊού [που] εκπηγάζει από την απληστία των μεγάλων φαρμακευτικών εταιρειών που επί δεκαετίες επένδυαν στο εύκολο κέρδος αντί στην έρευνα για τη ριζική αντιμετώπιση των ασθενειών, καθώς και από την ιδιωτικοποίηση της δημόσιας υγείας». Αναμφίβολα, με άλλα λόγια, για το φαινόμενο της δυσπιστίας απέναντι στην επιστήμη ευθύνεται ο ίδιος ο νεοφιλελεύθερος καπιταλισμός, καθώς και οι κυβερνήσεις στον βαθμό που προτάσσουν την εξυπηρέτηση των συμφερόντων του. Υπάρχει όμως και κάτι ακόμη. Πρόκειται για μια διάσταση του φαινομένου βαθύτατα ιδεολογική, που δεν αφορά όμως μόνο τον καπιταλισμό, αλλά την ιδεολογική συνθήκη της νεωτερικότητας εν γένει –κατά τούτο μετέχει σε δαύτην και η Αριστερά. Αναφέρομαι σε κάποια –κυρίαρχη, κατά πώς φαίνεται, στη νεωτερικότητα– αντίληψη περί επιστήμης. Οχι αντίληψη που έχει η ίδια η επιστήμη για τον εαυτό της. Θα έλεγα ότι έχουμε να κάνουμε με μια ιδεολογία περί επιστήμης, σύμφωνα με την οποία η επιστημονική γνώση αναπαρίσταται ως βέβαιη γνώση. Ενώ ο ίδιος ο επιστημονικός λόγος, με διαφορετικό τρόπο σε κάθε επιστημονικό πεδίο, διαρκώς απαρνείται για τον εαυτό του την ιδιότητα της βεβαιότητας, στην κοινή γνώμη των νεωτερικών κοινωνιών έχει επικρατήσει η αίσθηση ότι επιστημονική αλήθεια και βεβαιότητα περίπου ταυτίζονται. Τούτο μπορεί να αναχθεί σε διάφορες αιτίες. Οπως στο ότι ο επιστημονικός λόγος στη νεωτερικότητα τείνει να αντικαταστήσει δομικά την αυθεντία του θρησκευτικού δόγματος ή ακόμα και στο ότι τα νεωτερικά καθεστώτα τα βόλευε πολλαχώς το μη αμφισβητήσιμο της επιστημονικής εγκυρότητας κατά τις εκάστοτε εξουσιαστικές χρήσεις της επιστημονικής γνώσης. Αν για επιστήμες όπως η πολιτική οικονομία πολύς κόσμος ήταν ανέκαθεν υποψιασμένος πως ό,τι παρουσιάζεται ως βέβαιη επιστημονική αλήθεια πολύ συχνά είναι αποτέλεσμα διαφορετικών ιδεολογικοπολιτικών επιλογών και ταξικών μεροληψιών, στις βιολογικές επιστήμες και στην ιατρική η ιδεολογία της βεβαιότητας μέχρι πρόσφατα επικρατούσε αδιαφιλονίκητη. Κι όχι μόνον διότι η βιολογία θεωρείται «θετική» επιστήμη, αλλά και επειδή αναμενόμενη είναι η επιθυμία του κόσμου να αισθάνεται πως εναποθέτει την υγεία του και τη ζωή του στη βεβαιότητα της γνώσης των ειδικών. Στις τεκτονικές αλλαγές που επέφερε η υγειονομική κρίση, περιλαμβάνεται –στο επίπεδο της ιδεολογίας– και η κατάρρευση της εικόνας της βέβαιης γνώσης που απολάμβανε μέχρι τώρα η ιατρική. Συνηθισμένος στην πλάνη της βεβαιότητας, πολύς κόσμος αδυνατεί να κατανοήσει το μόνο αληθινά επιστημονικό επιχείρημα υπέρ των εμβολιασμών: ότι οι κίνδυνοι του εμβολιασμού είναι πιθανολογικά ασύγκριτα μικρότεροι από εκείνους του μη εμβολιασμού. * καθηγητής της Κοινωνικής Θεωρίας στο Πανεπιστήμιο Αθηνών"
efsyn.gr,https://www.efsyn.gr/ellada/koinonia/301612_giatros-katigoreitai-gia-eikoniko-emboliasmo-se-arniti-sto-asklipieio,ΚΟΙΝΩΝΙΑ,Γιατρός κατηγορείται για εικονικό εμβολιασμό σε αρνητή στο Ασκληπιείο,2021-07-08 12:24, efsyn.gr ,"Πρωτοφανές περιστατικό στο Ασκληπιείο Βούλας, όπου γιατρός κατηγορείται πως πραγματοποίησε εικονικό εμβολιασμό σε αρνητή, ο οποίος ήθελε να πάρει το πιστοποιητικό εμβολιασμού. Σύμφωνα με τα όσα έχουν γίνει γνωστά, ο γιατρός μπήκε με τον πολίτη και μια νοσηλεύτρια στο δωμάτιο εμβολιασμού. Εκεί ζήτησε από τη νοσοκόμα να φύγει για να κάνει εκείνος το εμβόλιο. Η νοσηλεύτρια, ωστόσο, παρατήρησε ότι ο γιατρός πέταξε τα εμβόλια και τις σύριγγες στα σκουπίδια και κατήγγειλε το γεγονός. Οι πληροφορίες αναφέρουν ότι ο γιατρός είχε έρθει σε συμφωνία με πέντε αντιεμβολιαστές προκειμένου να τους κάνει εικονικό εμβολιασμό και να έχουν το δικαίωμα να πάρουν το πράσινο πιστοποιητικό. Μάλιστα, σύμφωνα με την ΕΡΤ, τα εμβόλια για τους άλλους τέσσερις αρνητές έχουν... εξαφανιστεί. Το περιστατικό έγινε την περασμένη Κυριακή και καταγγέλθηκε στην Αστυνομία, η οποία προχώρησε στον σχηματισμό της δικογραφίας για απόπειρα υφαρπαγής ψευδούς βεβαίωσης (σσ πράσινο πιστοποιητικό) που απεστάλη στον εισαγγελέα, καθώς ο γιατρός δεν βρέθηκε για να συλληφθεί στο πλαίσιο του αυτοφώρου."
efsyn.gr,https://www.efsyn.gr/politiki/paraskinia/301274_meres-dimopsifismatos,ΠΑΡΑΣΚΗΝΙΑ,Μέρες δημοψηφίσματος,2021-07-06 09:11, Μ.-Α.Κ. ,"Σαν χθες πριν από 6 χρόνια πραγματοποιήθηκε το δημοψήφισμα, το οποίο είχε διχάσει την ελληνική κοινωνία. Σήμερα, δημιουργείται από πλευράς κυβέρνησης ένας νέος τεχνητός διχασμός σε εμβολιαστές και αντιεμβολιαστές, με τη λήψη μέτρων που σκοπό έχουν να ταλαιπωρήσουν όλους όσοι διστάζουν ή επιχειρηματίες. Το όπλο της ενημέρωσης για ένα τόσο σοβαρό θέμα υγείας φαίνεται να χάνεται, λόγω διάφορων αλήστου μνήμης λιστών. Ο κοινωνικός αυτοματισμός κινδυνεύει να γυρίσει μπούμερανγκ και νέα περιοριστικά μέτρα δεν πρέπει να βαραίνουν τους πολίτες αλλά τον «ανέμελο» σχεδιασμό..."
efsyn.gr,https://www.efsyn.gr/kosmos/300866_paraitiseis-efere-epistimoniki-meleti-gia-shesi-embolion-thanaton,ΚΟΣΜΟΣ,Παραιτήσεις έφερε επιστημονική μελέτη για σχέση εμβολίων - θανάτων,2021-07-02 16:17, efsyn.gr ,"Φωτογραφία Αρχείου Έξι επιστήμονες, συνεργάτες του περιοδικού «Vaccines», παραιτήθηκαν από αυτό μετά τη δημοσίευση μελέτης που εμμέσως πλην σαφώς αναγνώριζε αιτιολογική σχέση μεταξύ εμβολιασμού κατά της Covid19 και θανάτων. Η εγκυρότητα του επίμαχου άρθρου αμφισβητήθηκε σφόδρα από ιολόγους και εμβολιολόγους συντάκτες, οι οποίοι έκαναν λόγο για παραποίηση δεδομένων, προκειμένου να εξαχθεί το συμπέρασμα ότι «για κάθε τρεις θανάτους που αποτρέπει ο εμβολιασμός κατά του νέου κορονοϊού, πρέπει να δεχτούμε ότι προκαλεί δύο (θανάτους)».  Μέχρι στιγμής έχουν παραιτηθεί:  Όπως υποστηρίζουν, «τα δεδομένα έχουν παραποιηθεί, επειδή οι συγγραφείς κάνουν την εσφαλμένη υπόθεση ότι όλοι οι θάνατοι που καταγράφονται μετά τον εμβολιασμό, προκαλούνται από το εμβόλιο... Και αυτά τα δεδομένα χρησιμοποιούνται τώρα από τους αντιεμβολιαστές και τους αρνητές της COVID-19 ως απόδειξη ότι τα εμβόλια δεν είναι ασφαλή. Αυτό είναι κατάφωρα ανεύθυνο, ιδιαίτερα για ένα περιοδικό που ειδικεύεται στα εμβόλια». Η δημοσίευση έχει προσελκύσει σχεδόν 350.000 αναγνώστες και έχει αναρτηθεί στο Twitter από πολλούς αντιεμβολιαστές. Σύμφωνα με άρθρο της επιστημονικής επιθεώρησης Sciencemag, κανένας από τους συγγραφείς της δημοσίευσης δεν είναι ειδικός στην εμβολιολογία, την ιολογία ή την επιδημιολογία. Οι συντάκτες της μελέτης είναι οι: Οι τρεις αξιολογητές της δημοσίευσης, οι δύο από τους οποίους ήταν ανώνυμοι, δεν άσκησαν ουσιαστική κριτική στη μεθοδολογία των συγγραφέων. Μία από τους αξιολογητές, η Anne Ulrich, χημικός διευθύντρια του Ινστιτούτου Βιολογικών Διεπιφανειών και πρόεδρος βιοχημείας στο Ινστιτούτο Τεχνολογίας της Καρλσρούης στη Γερμανία, έγραψε ότι η ανάλυση των συγγραφέων «πραγματοποιείται με υπευθυνότητα και χωρίς μεθοδολογικές ατέλειες, και ότι τα αποτελέσματα ερμηνεύτηκαν με τις απαραίτητες επιφυλάξεις». Ένας από τους ανώνυμους κριτές έγραψε ότι το άρθρο «είναι πολύ σημαντικό και θα πρέπει να δημοσιευτεί επειγόντως», χωρίς να προσθέσει σχεδόν κανένα άλλο σχόλιο. Το περιοδικό «Vaccines» δεν απάντησε σε ερωτήσεις δημοσιογράφων, συμπεριλαμβανομένου του τρόπου επιλογής των κριτών. «Είναι πολύ προφανές από τις κριτικές τους ότι δεν έχουν καμία εξειδίκευση στο θέμα. Ούτε οι συγγραφείς έχουν. Αποτελεί παράλειψη το γεγονός ότι δεν συμμετείχε κανένας από τους ειδικούς για την ασφάλεια των εμβολίων στη μελέτη τους και στην αξιολόγηση του άρθρου τους», δήλωσε η Petousis-Harris. Για να καταλήξουν στα συμπεράσματά τους, οι συγγραφείς της δημοσίευσης υπολόγισαν τους θανάτους από COVID-19 που αποτράπηκαν από τα εμβόλια χρησιμοποιώντας δεδομένα από μια μελέτη 1,2 εκατομμυρίων Ισραηλινών, οι μισοί από τους οποίους έλαβαν το εμβόλιο της Pfizer-BioNTech και οι άλλοι μισοί όχι. Για να υπολογίσουν τους θανάτους που «προκλήθηκαν» από παρενέργειες του εμβολίου, χρησιμοποίησαν δεδομένα της Ε.Ε. σχετικά με τον αριθμό των δόσεων εμβολίων που χορήγηθηκαν στην Ολλανδία και δεδομένα από την εθνική βάση της χώρας αυτής, στην οποία αναφέρονται ανεπιθύμητες παρενέργειες φαρμάκων και ήταν πιο ογκώδης από τα δεδομένα μητρώου άλλων χωρών της Ε.Ε. Ωστόσο, ο δικτυακός τόπος του Κέντρου Φαρμακοεπαγρύπνησης της Ολλανδίας (Lareb) αναφέρει σαφώς ότι οι αναφορές αυτές δεν υποδηλώνουν αιτιότητα. Όμως, οι συγγραφείς ανέφεραν ότι βρήκαν «16 σοβαρές παρενέργειες ανά 100.000 εμβολιασμούς και ότι ο αριθμός των θανατηφόρων παρενεργειών ανέρχεται σε 4,11/100.000 εμβολιασμούς. Για τρεις θανάτους που αποτρέπονται από τον εμβολιασμό, θα πρέπει να δεχτούμε ότι οι δύο προκαλούνται από το εμβόλιο», έγραψαν. Την επομένη της δημοσίευσης του άρθρου, ο επικεφαλής του επιστημονικού και ερευνητικού τμήματος της Lareb, Eugène van Puijenbroek, επέκρινε το άρθρο ζητώντας διόρθωση ή ανάκλησή του και έθεσε τους συγγραφείς προ των ευθυνών τους καθώς δήλωσαν στο άρθρο ότι «τα δεδομένα του ολλανδικού μητρώου και ιδίως τα θανατηφόρα περιστατικά, πιστοποιήθηκαν από ειδικούς ιατρούς», κάτι που δεν ισχύει, όπως είπε ο van Puijenbroek. Οι συγγραφείς επιμένουν ότι δεν υπαινίσσονται πως οι παρενέργειες που αναφέρθηκαν στο ολλανδικό μητρώο προκλήθηκαν απαραίτητα από τα εμβόλια κατά της COVID-19. «Προς το παρόν έχουμε μόνο συσχέτιση, και ποτέ δεν είπαμε κάτι άλλο»."
efsyn.gr,https://www.efsyn.gr/politiki/kybernisi/300826_oi-anapotelesmatikoi-timoroyn-toys-anemboliastoys,ΚΥΒΕΡΝΗΣΗ,Οι αναποτελεσματικοί τιμωρούν τους ανεμβολίαστους,2021-07-02 06:00, Γιάννης Μπασκάκης ,"Σε απόγνωση βρίσκεται η κυβέρνηση η οποία, βλέποντας την αποτυχία της να πείσει τους δύσπιστους πολίτες για το πόσο σημαντικό είναι να πάνε να εμβολιαστούν και έχοντας το μεγάλο άγχος να προχωρήσει το εμβολιαστικό πρόγραμμα εν όψει της τουριστικής σεζόν, κλιμακώνει την τακτική του διαχωρισμού σε εμβολιασμένους και μη και επενδύει στη λογική των εκβιασμών, των απειλών και της τιμωρίας, αντί της πειθούς για την οποία εδώ και τόσο καιρό δεν έχει φροντίσει να κάνει όσα επιβάλλει η συγκυρία. Ακόμα περιμένουμε να δούμε τις στοχευμένες εκστρατείες ενημέρωσης που θα απευθύνονται σε ειδικές κατηγορίες πληθυσμού προκειμένου να τονωθεί το εμβολιαστικό ρεύμα και τις οποίες έχει υποσχεθεί ότι θα κάνει η κυβέρνηση. Αντ’ αυτού βλέπουμε 150ευρα χαρτζιλίκια στους 20άρηδες, διαχωρισμό των χώρων ψυχαγωγίας σε «αμιγείς» και «μεικτούς» και τη μετατροπή των ιδιοκτητών τους σε ελεγκτές εμβολιασμένων και μια τακτική απειλών και εκβιασμών: Προχθές από τον υπουργό Ανάπτυξης Αδωνη Γεωργιάδη προς τους επαγγελματίες που αντιδρούν στα νέα μέτρα διαχωρισμού, τους οποίους απείλησε ευθέως με χρεοκοπία και λουκέτα προκειμένου να πάψουν να διαμαρτύρονται. Και χθες από το ίδιο το μέγαρο Μαξίμου πλέον -μέσω του υφυπουργού παρά τω πρωθυπουργώ Ακη Σκέρτσου- προς τους ανεμβολίαστους. Τι έγραψε σε ανάρτησή του ο στενός συνεργάτης του πρωθυπουργού; Οτι «οριζόντια περιοριστικά μέτρα προφανώς δεν πρόκειται να ληφθούν ξανά», για να πει ότι «η οικονομία και η κοινωνία δεν πρόκειται να ξανακλείσουν για να προστατευθούν οι ανεμβολίαστοι που έχουν καθολική, δωρεάν και εύκολη πρόσβαση στα εμβόλια». Και διαμήνυσε ότι «τα όποια περιοριστικά μέτρα δημόσιας υγείας θα είναι τοπικού ή σημειακού χαρακτήρα, θα αφορούν μόνο τους ανεμβολίαστους και δεν θα συνοδεύονται από οικονομική στήριξη». Και κατέληξε: «Ταυτόχρονα, οι εμβολιασμένοι θα ανακτούν σταδιακά την κανονικότητα της προ-πανδημικής ζωής τους μαζί με τα δικαιώματα που περιορίστηκαν τους προηγούμενους μήνες, όπως ήδη συμβαίνει». Με άλλα λόγια, αντί η κυβέρνηση να προσεγγίσει και να πείσει τους δύσπιστους για το πόσο σημαντικό για την ίδια τους την υγεία είναι να πάνε να κάνουν το εμβόλιο, επιλέγει τη λογική του διαχωρισμού, της τιμωρίας και της απειλής, η οποία εδώ συνδέεται με την επιβολή περιοριστικών μέτρων μόνο για ανεμβολίαστους (μένει να δούμε πώς αυτό θα εφαρμοστεί) και κυρίως της μη οικονομικής στήριξης. Μάλιστα στο ίδιο πνεύμα φιλοκυβερνητικοί δημοσιογράφοι έφτασαν στο σημείο να προτείνουν αν χρειαστεί κάποιος ανεμβολίαστος να εισαχθεί σε ΜΕΘ, να μην τον καλύψει οικονομικά το Εθνικό Σύστημα Υγείας, αλλά να το χρεωθεί ο ίδιος! Αυτά είπε ο Αρης Πορτοσάλτε χθες στον ΣΚΑΪ. Και βέβαια όλη αυτή η λογική της τιμωρίας και των απειλών είναι μια τακτική που ρίχνει νερό στον μύλο των κάθε λογής συνωμοσιολόγων αντιεμβολιαστών. Σημειώνεται ακόμα ότι στη λογική της αποθάρρυνσης των ανεμβολίαστων εντάσσεται και η κυβερνητική απόφαση από την ερχόμενη Δευτέρα να απαιτείται για τις μετακινήσεις των τελευταίων προς τα νησιά οπωσδήποτε αρνητικό αποτέλεσμα rapid test ή PCR και όχι self test που ίσχυε ώς τώρα. Κάτι βέβαια που θα έπρεπε να είχε γίνει εξαρχής, αφού το self test, εκτός από αμφιλεγόμενη μέθοδος, δεν αποδεικνύεται καν ότι έχει γίνει. Η κυβέρνηση όμως όλο το προηγούμενο διάστημα επένδυσε το άνοιγμα των οικονομικών και κοινωνικών δραστηριοτήτων στα self tests. Για τις δηλώσεις του Ακη Σκέρτσου και το πώς θα εφαρμοστούν ρωτήθηκε κατά τη χθεσινή ενημέρωση των πολιτικών συντακτών η κυβερνητική εκπρόσωπος Αριστοτελία Πελώνη, η οποία απάντησε ότι «το πλαίσιο για τους πολίτες που δεν είναι εμβολιασμένοι έχει ήδη φανεί και από τη δέσμη μέτρων που ανακοινώθηκε. Αφορά τους χώρους ψυχαγωγίας. Είναι προφανές ότι όποιος είναι ανεμβολίαστος θα πρέπει να τηρεί τα ίδια περιοριστικά μέτρα, τους κανόνες δημόσιας υγείας που υφίστανται και τώρα». «Για ακόμη μία φορά η κυβέρνηση φορτώνει την αποτυχία της στις πλάτες των πολιτών και της κοινωνίας. Η ακραία διχαστική δήλωση του κ. Σκέρτσου είναι η στρατηγική του κ. Μητσοτάκη» σχολίασε ο ΣΥΡΙΖΑ, καταλογίζοντας στον πρωθυπουργό ότι «έχει αποφασίσει να διχάσει την ελληνική κοινωνία για να κρύψει τις τραγικές του αστοχίες» και αναφέροντας, μεταξύ άλλων, ότι «στη μέση του καλοκαιριού το ποσοστό πλήρως εμβολιασμένων είναι κάτω του 40%, ενώ ο κ. Μητσοτάκης υποσχόταν 70% ώς τον Ιούνιο», ότι «εδώ και μήνες έστελνε μηνύματα εφησυχασμού δίνοντας ψεύτικη εικόνα με δημιουργική λογιστική και παραπλανητικούς αριθμούς εμβολιασμών» και ότι «με τις παλινωδίες για το AstraZeneca και τη χυδαία προσπάθεια εξαγοράς των νέων με πρόσχημα το εμβόλιο, καλλιέργησε μόνος του αμφιβολίες στους πολίτες και έδωσε τροφή στους αντιεμβολιαστές». Και κάλεσε «όλους τους πολίτες να αγνοήσουν την ακατανόητη επιλογή του κ. Μητσοτάκη να διχάζει ανάμεσα σε εμβολιασμένους και ανεμβολίαστους. Τους καλούμε να εμβολιαστούν όχι υπό τους ανόητους εκβιασμούς ούτε για τα εξίσου ανόητα κίνητρα, αλλά γιατί το μεγαλύτερο κίνητρο είναι η ίδια τους η ζωή»."
efsyn.gr,https://www.efsyn.gr/politiki/antipoliteysi/300661_i-kybernisi-fortonei-tin-apotyhia-tis-stoys-polites-gia-na-tin,ΑΝΤΙΠΟΛΙΤΕΥΣΗ,«Η κυβέρνηση φορτώνει την αποτυχία της στους πολίτες για να την κρύψει»,2021-07-01 13:37, efsyn.gr ,"ΣΥΡΙΖΑ - Προοδευτική Συμμαχία Με αφορμή την εκβιαστική δήλωση του Άκη Σκέρτσου, που προανήγγειλε τιμωρητικά μέτρα για τους ανεμβολίαστους, η αξιωματική αντιπολίτευση κατηγορεί την κυβέρνηση για ακραία διχαστική στρατηγική της κυβέρνησης τονίζοντας ότι φορτώνει την αποτυχία της στις πλάτες των πολιτών και της κοινωνίας. «Μέσα στον πανικό της για το μπάχαλο που έχει δημιουργήσει, η κυβέρνηση του κ. Μητσοτάκη συνεχίζει να επενδύει στον πιο βαθύ διχασμό των πολιτών» σημειώνει ο ΣΥΡΙΖΑ υποστηρίζοντας πως ο πρωθυπουργός έχει αποφασίσει να διχάσει την ελληνική κοινωνία για να κρύψει τις τραγικές του αστοχίες: Τέλος, η Κουμουνδούρου καλεί ξανά τους πολίτες να «αγνοήσουν την ακατανόητη επιλογή  του κ. Μητσοτάκη να διχάζει ανάμεσα σε εμβολιασμένους και ανεμβολίαστους. Τους καλούμε να εμβολιαστούν όχι υπό τους ανόητους εκβιασμούς ούτε για τα εξίσου ανόητα κίνητρα, αλλά γιατί το μεγαλύτερο κίνητρο είναι η ίδια τους η ζωή».​ "
efsyn.gr,https://www.efsyn.gr/tehnes/moysiki-horos/300337_afentiko-epestrepse-me-pistopoiitiko-emboliasmoy,ΜΟΥΣΙΚΗ - ΧΟΡΟΣ,Το Αφεντικό επέστρεψε... με πιστοποιητικό εμβολιασμού,2021-06-29 17:56, Ματούλα Κουστένη ,"Ηταν μια επιστροφή αντάξια του σταρ που βρισκόταν στη σκηνή: ήταν πολυαναμενόμενη, είχε συγκίνηση και μοναδικό ηλεκτρισμό και κυρίως σήμανε την επιστροφή σε μια ξεχασμένη εδώ κι ενάμιση χρόνο κανονικότητα. Το σόου του Μπρους Σπρίνγκστιν «Springsteen on Broadway» άνοιξε την «αυλαία» στο Μπρόντγουεϊ, γεμίζοντας ξανά ζωή τη θεατρική Μέκκα, η οποία είχε ερημώσει μετά το κλείσιμο λόγω της πανδημίας. Το Σάββατο βράδυ, στη σκηνή του θεάτρου St James, ο Αμερικανός μουσικός, εξαιρετικά συγκινημένος κι εκφραστικός (άφησε τους πάντες να τον δουν όταν προς το τέλος της παράστασης σκούπισε τα δάκρυά του), έδωσε μια μοναδική, καλοκουρδισμένη παράσταση με την μπάντα του (ξεκινώντας με το «Growin’ Up»), σχολίασε την περσινή σύλληψή του γιατί το «έτσουξε» με λίγη τεκίλα παραπάνω κι αποκάλυψε πως η αποχή από τη σκηνή τού έδωσε την ευκαιρία να περάσει περισσότερο χρόνο με τους δικούς του ανθρώπους και να μιλά συχνά -εικονικά φυσικά- με τον αείμνηστο πατέρα του και άλλους συγγενείς! Σε ό,τι αφορά τα πρακτικά ζητήματα αυτής της πολυσήμαντης αυτοβιογραφικής επιστροφής (είναι μια από τις ελάχιστες παραστάσεις που ξεκίνησαν τώρα καθώς οι περισσότερες θα κάνουν πρεμιέρα από Σεπτέμβριο και μετά) η συζήτηση για τους αυστηρούς κανόνες εισόδου στο θέατρο μονοπώλησε το ενδιαφέρον του κοινού. Σύμφωνα με τις αρχικές ανακοινώσεις, οι κάτοχοι των εισιτηρίων θα έπρεπε να έχουν αποδεικτικό εμβολιασμού με ένα από τα τρία σκευάσματα για τον κορονοϊό τα οποία έχει εγκρίνει ο FDA. Αυτό σήμαινε ότι τα εμβόλια των Pfizer/ BioNTech, Moderna και Johnson & Johnson είχαν προβάδισμα έναντι του AstraZeneca - η χρήση του οποίου δεν έχει εγκριθεί ακόμη στις ΗΠΑ. Και τελικά ο Σπρίνγκστιν είχε να αντιμετωπίσει άλλου είδους παρατράγουδα καθώς ήταν πολλές οι διαμαρτυρίες και διαδηλώσεις από τους αντιεμβολιαστές που απαιτούσαν πρόσβαση στο live. Ο τραγουδιστής είχε ολοκληρώσει εμφανίσεις στο θέατρο St James τον Δεκέμβριο του 2018 ύστερα από 236 παραστάσεις. Ενθουσιασμένο, λοιπόν, το κοινό που τον ξανασυναντούσε του επιφύλαξε το Σάββατο μια σπουδαία υποδοχή, με τις επευφημίες να διακόπτουν τόσο συχνά τα τραγούδια που ο ίδιος κάποια στιγμή υποχρεώθηκε χαριτολογώντας να τους πει ότι έτσι όπως πάνε η παράσταση θα διαρκέσει όλη νύχτα. «Είναι τόσο ωραίο να σας βλέπω όλους εδώ απόψε να κάθεστε ο ένας δίπλα στο άλλον», είπε ο Σπρίνγκστιν. «Τι χρονιά κι αυτή! Ζω 71 έτη σε αυτόν τον πλανήτη και δεν έχω δει ποτέ κάτι τέτοιο»..."
efsyn.gr,https://www.efsyn.gr/arheio/fantasma-tis-istorias/299010_oi-antiemboliastes-toy-1913,ΤΟ ΦΑΝΤΑΣΜΑ ΤΗΣ ΙΣΤΟΡΙΑΣ,Οι αντιεμβολιαστές του 1913,2021-06-19 09:15, Τάσος Κωστόπουλος ,"Θύματα της χολέρας στους Βαλκανικούς Πολέμους | J. Lewinski, «The Camera at War» (Ν. Υόρκη 1978)  Τέτοιον ακριβώς καιρό, πριν από 108 ολόκληρα χρόνια, η ελληνική κοινωνία ζούσε το πρώτο κύμα μαζικού εμβολιασμού της, προκειμένου να θωρακιστεί απέναντι στην επιδημία της χολέρας που είχε ήδη πλήξει τα στρατεύματα των εμπολέμων κι απειλούσε άμεσα τα μετόπισθεν. Η μαζική παραγωγή εμβολίων από το μικροβιολογικό εργαστήριο του Πανεπιστημίου και ο εμβολιασμός 105.735 στρατιωτών και 350.000 πολιτών έχουν καταγραφεί σαν αδιαμφισβήτητη επιτυχία, καθώς περιόρισαν τα καταγεγραμμένα κρούσματα σε περίπου 5.200 και τα θύματα σε μόλις 515 στρατιωτικούς και 1.500 πολίτες, ενώ στη γειτονική Βουλγαρία οι νεκροί πλησίασαν τις 10.000 (Λένα Κορμά, «Πτυχές της επιδημίας της χολέρας του 1913», στο συλλογικό «Ιστορίες πολέμου στη ΝΑ Ευρώπη», Αθήνα 2018, σ.453-69). Ανατρέχοντας στα τεκμήρια της εποχής, διαπιστώνουμε ωστόσο όχι μόνο την ύπαρξη υπόγειων αντιστάσεων σ’ εκείνο το σωτήριο εγχείρημα, αλλά και την ομοιότητα της σχετικής επιχειρηματολογίας με την αντίστοιχη σημερινή. Μια πρώτη ιδέα παίρνουμε από τη δημοσιευμένη αλληλογραφία του Ιωάννη Μεταξά, στελέχους τότε του επιτελείου του βασιλιά Κωνσταντίνου, με τη σύζυγό του Λέλα στην Αθήνα. «Σήμερον εμβολιάσθην διά δευτέραν φοράν, αλλ’ ούτε πυρετόν ούτε άλλη ενόχλησιν έχω», της γράφει στις 14/6/1913 από τη Θεσσαλονίκη. «Φαίνεται ότι ο οργανισμός μου θα είναι αντιχολερικός». Τρεις βδομάδες αργότερα, το προφυλακτικό μέτρο έχει ήδη δικαιωθεί: «Λιβόνοβο, 7.7.1913. Είχαμεν χολέρα εις το Γεν. Στρατηγείον και απέθανεν ο Καλλέργης, όστις δεν είχεν εμβολιασθή. Ολοι οι άλλοι, εμβολιασθέντες, είμεθα άριστα εις την υγείαν». Ο λόγος για τον 40χρονο ίλαρχο Ιωάννη Καλλέργη, γνωστό στους αναγνώστες μας από την αισθηματική σχέση ανάμεσα στη σύζυγο και τον κουνιάδο του, Παύλο Μελά. Από τον αθηναϊκό Τύπο, ο θάνατός του αποδόθηκε πάντως εύσχημα σε «συγκοπή» («Ακρόπολις», 7/7/1913). Τέσσερις μέρες μετά, ο Μεταξάς ξαναγράφει στη γυναίκα του για να την ενημερώσει πως «εμβολιάσθη και διά τρίτην φοράν», κυρίως, όμως, για να την επιπλήξει: «Γιατί δεν εμβολιάσθηκες; Είναι τρομερή η ευθύνη που παίρνεις επάνω σου, χωρίς να το εννοής. Ολοι όσοι απέθαναν από χολέραν δεν είχαν εμβολιασθή– ο Καλλέργης δεν ήθελε επ' ουδενί λόγω, ο Παρνασσίδης το ίδιο, ο Πρασσάς το ίδιο. Τουναντίον, όσοι εμβολιάσθηκαν, ή δεν έπαθαν τίποτε ή πολύ ελαφρά. Και εις τας Αθήνας υπάρχει χολέρα. Πλην τούτων, τι θα γίνη όταν θα γυρίσω; Εγώ, ως εμβολιασμένος, φέρνω το μικρόβιον της χολέρας, χωρίς να παθαίνω τίποτε, το μεταδίδω όμως. Λοιπόν, δεν θα πρέπη να επιστρέψω εις το σπίτι μου, αλλά να μείνω κάπου μεμονωμένος διά 30-40 ημέρας διά να είσθε ασφαλείς. Αυτό είναι το αποτέλεσμα της επιμονής σου να μη εμβολιασθήτε. Ολοι, εννοείται. Και το υπηρετικόν» («Μεταξάς. Το προσωπικό του ημερολόγιο», τ.Β΄, σ.221-4). Η μετέπειτα πρώτη κυρία της 4ης Αυγούστου δεν ήταν η μόνη που απέφευγε να εμβολιαστεί στο Κλεινόν Αστυ, όπως μας πληροφορούν οι εφημερίδες των επόμενων ημερών. «Η χολέρα απειλεί τας Αθήνας», εξανίσταται λ.χ. σε πρωτοσέλιδο σχόλιό της η κυβερνητική «Πατρίς» (16/7). «Και όμως πόσοι είνε εκ των 200 χιλιάδων κατοίκων της πρωτευούσης οι εμβολιασθέντες μέχρι τούδε; Επίσημος ανακοίνωσις μας λέγει μόνον 7½ χιλιάδες! Ολοι οι άλλοι κοιμώνται. Θα κλαύσουν ίσως διά την ραθυμίαν και απρονοησίαν των αυτήν, αλλ’ όταν θα είνε αργά πλέον». Σχολιάζοντας την ίδια είδηση, ο χρονογράφος του «Εμπρός» θ’ αποδώσει πάλι «αυτή την Ανατολική αδιαφορία προς τας συμβουλάς και τας υποδείξεις της επιστήμης» κυρίως σε ασύγγνωστη αδράνεια, επικαλούμενος ως παράδειγμα τον ίδιο του τον εαυτό: «Κι εγώ δεν έχω εμβολιασθή. Τοσάκις έχω αποφασίση να εμβολιασθώ, ώστε κατήντησε ν’ αμφιβάλλω αν εμβολιάσθηκα ή όχι. Το βέβαιον είνε ότι πολλάκις το απεφάσισα, αλλ’ έμεινα με την απόφασιν» (18/7). Αρκετά διαφορετικούς λόγους μη εμβολιασμού απαριθμεί ωστόσο –και αντικρούει– σε δικό του άρθρο ο γιατρός της πανεπιστημιακής Αστυκλινικής, Αναστάσιος Αραβαντινός («Πατρίς», 14/7).  Οι αντιρρησίες δεν περιορίζονταν άλλωστε σε κάποιους ράθυμους «Ανατολίτες» ή απλές νοικοκυρές, αλλά περιλάμβαναν και μιαν απροσδιόριστη μερίδα του ιατρικού κόσμου: «Δυστυχώς αμαθείς προλήψεις και ασύστατοι κατηγορίαι ηκούσθησαν κατά του εμβολιασμού. Ο εμβολιασμός είνε εντελώς ακίνδυνος. Οπως και κάθε ένεσις πρέπει να γίνεται από επιστήμονα ιατρόν, όχι από τον πρώτον τυχόντα ή την πρώτην τυχούσαν, όπως δυστυχώς γίνεται... Η Κυβέρνησις επρονόησε και ώρισεν ιατρούς, οι οποίοι εκτελούν τον εμβολιασμόν δωρεάν. Η ένεσις φέρει μόνον μικρόν ερεθισμόν εις το χέρι, δι’ αυτό και γίνεται εις το αριστερόν χέρι που εργάζεται ολιγώτερον. Εις μερικούς και ιδίως εις νευρικά άτομα φέρει αδιαθεσίαν, ολίγον πυρετόν, ανορεξίαν, διάρροιαν και κωλικούς. Τίποτε άλλο δεν ημπορεί να συμβή από την ένεσιν. Οσοι λέγουν τα αντίθετα δεν ευρίσκωνται εν τη αληθεία. Το δυστύχημα είνε ότι και μερικοί ιατροί πολεμούν τον εμβολιασμόν από πρόληψιν, όχι με επιχειρήματα. Κατηγόρησαν ακόμη ότι ο εμβολιασμός δεν κάμνει τίποτε. Ούτε αυτό αληθεύει. Ο εμβολιασμός είνε αποτελεσματικός, αρκεί να έχουν γείνει και αι δύο ενέσεις και να έχουν περάσει 12 ημέρες περίπου από της δευτέρας ενέσεως. Οτι ο εμβολιασμός είνε αποτελεσματικός έχει αποδείξει ευρεία εφαρμογή εν Ιαπωνία και εν Ρωσσία [...] Εν Πετρουπόλει επί 30 χιλιάδων εμβολιασθέντων έπαθον χολέραν 12 και εκ τούτων πάλιν απέθανον μόνον 4». Στο μέτωπο, κάποιος «ανώτερος στρατιωτικός ιατρός, κεκηρυγμένος εναντίον του εμβολιασμού, επλήρωσε με την ζωήν του την πεποίθησίν του αυτήν» –απόδειξη ότι «πρέπει όλοι να εμβολιάζωνται χωρίς να ακούουν γνώμας ιατρών εναντίον του εμβολιασμού». Διαφορετικής τάξης επιφυλάξεις γεννούσε δε η πρακτική κάποιων γιατρών, «που εμβολιάζουν δήθεν δωρεάν κατά της χολέρας, χωρίς να τηρούν τας στοιχειωδεστέρας απολυμαντικάς προφυλάξεις» («Ακρόπολις», 10/7), αλλά και η δυσπιστία απέναντι στην εγχώρια επιστημονική παραγωγή, που ο Αραβαντινός καταβάλλει ιδιαίτερη προσπάθεια να διασκεδάσει, τονίζοντας ότι «το εμβόλιον που παράγει το μικροβιολογικόν εργαστήριον του Εθνικού Πανεπιστημίου» είναι όχι μόνο «άριστον» αλλά και «πέντε φορές ισχυρότερον» από τα εισαγόμενα. Οπως και στις μέρες μας, τις επιφυλάξεις ενίσχυε λογικά ο ιεραποστολικός ζήλος ορισμένων κηρύκων του εμβολιασμού, που άδραξαν την ευκαιρία να «σώσουν» την ελληνική κοινωνία όχι μόνο από την πανδημία αλλά κι από τον κακό της εαυτό. Τυπικό δείγμα, οι οδηγίες μιας γιατρίνας από τη μακρινή Αλεξάνδρεια από τις στήλες της «Ακροπόλεως» (15/7): «Οι Ελληνες οικογενειάρχαι, οι Ελληνες νέοι που ήξευραν με τόσο ψυχικό μεγαλείο να θυσιασθούν για την Πατρίδα μας πάνω στους αιματοβρεγμένους και παγωμένους βράχους, θα θυσιάσουν τώρα κάθε ορμή υπερβολικής διασκεδάσεως, δεν θα ξενυχτούν στην ταβέρνα γιατί η κραιπάλη, το μεθύσι, η υπερβολική κούρασις του σώματος ευκολύνει τη μόλυνσι από το φοβερό μικρόβιο της χολέρας. Ξέρετε, ότι εις τας μεγαλουπόλεις όπου κατώρθωσε να εξαπλωθή η απαισία μάστιγα εσημειώθησαν τα περισσότερα κρούσματα την Δευτέρα, γιατί την Κυριακήν ο λαός ελεύθερος από την εργασία εδίδετο στο φαγοπότι, στο μεθύσι, στην ταβέρνα». Ούτε βελτίωνε ιδιαίτερα την εμπιστοσύνη του κοινού η διαφημιστική καπατσοσύνη της εγχώριας επιχειρηματικότητας, δείγματα της οποίας κοσμούν τον Τύπο των ημερών: «Θέλετε να μη προσβληθήτε από χολέραν; Πίνετε Σάριζαν της Ανωνύμου Εταιρίας ιαματικών και ποσίμων υδάτων της Ελλάδος, ήτις δεν περιέχει μικρόβια» («Πατρίς», 13/7)."
efsyn.gr,https://www.efsyn.gr/politiki/298453_fasistes-kai-nazi-antiemboliastes-bgikan-pagania,ΠΟΛΙΤΙΚΗ,Φασίστες και ναζί αντιεμβολιαστές βγήκαν παγανιά,2021-06-15 13:57, Ντίνα Δασκαλοπούλου ,"Δύο επιθέσεις εναντίον μελών του ΚΚΕ μέσα σε μία ημέρα από φασίστες που εμφανίζονται με την ονομασία ProPatria και εσχάτως κάνουν καμπάνια εναντίον των εμβολιασμών. Την Κυριακή μάλιστα εμφανίστηκαν στο Νέο Ηράκλειο, με τρικάκια και συνθήματα, βεβηλώνοντας τη γειτονιά της ηρωίδας αγωνίστριας Ηλέκτρας Αποστόλου με ναζιστικά σύμβολα. Οι φασίστες, που όπως διαφημίζουν στην ιστοσελίδα τους κάνουν και εβδομαδιαίες ανοιχτές προπονήσεις «μεταξύ φίλων και συναγωνιστών» στο ΟΑΚΑ, γιατί «η επαφή με τις μαχητικές τέχνες είναι αναγκαία», βγήκαν ξανά στον δρόμο με όχημα αυτή τη φορά το αντιεμβολιαστικό μένος τους. «Η δικιά μας η μάχη δεν είναι για την υγεία, αλλά για το Εθνος και την Ελευθερία», γράφουν στο κάλεσμά τους, εξαπολύοντας επίθεση στην κυβέρνηση η οποία «μετά το εξωφρενικό Lockdown ενός έτους και τα περιοριστικά μέτρα, θέλει να επιβάλει τον καθολικό και υποχρεωτικό εμβολιασμό χωρίς καμία λογική, μεταθέτοντας τις ευθύνες σε όσους τον αρνηθούν και παρουσιάζοντάς τους ως μια αντιδραστική και ανεύθυνη μειοψηφία. Η άρνηση του εμβολιασμού είναι πράξη πολιτικής ανυπακοής στην κυβέρνηση και τα φερέφωνα της λίστας Πέτσα. Ο Covid 19 έχει ξεφύγει εδώ και πολύ καιρό από τα πλαίσια της υγειονομικής διαχείρισης και έχει γίνει ένα παιχνίδι υγειονομικού εκφοβισμού στα χέρια των κυβερνήσεων, οι οποίες τον διαχειρίζονται κατά το δοκούν ώστε να επιβάλουν την ατζέντα τους». H ομάδα ProPatria εμφανίζει ως πρώτη δημόσια δράση της φεστιβάλ μαχητικών τεχνών στις 12 Οκτωβρίου του 2015. Λίγο καιρό μετά αυτοπαρουσιάζεται σε συνέντευξη: η ομάδα «βάζει πάνω από όλα την Εθνική μας καταγωγή, την Ευρωπαϊκή μας ταυτότητα και τα Εθνικιστικά μας ιδεώδη. Αυτοί είναι οι τρεις βασικοί πυλώνες τους οποίους υιοθετούν όλοι όσοι συμμετέχουν στο ProPatria. Στις τάξεις μας και στα φεστιβάλ μας μπορείς να συναντήσεις από Εθνικιστές, Εθνικοσοσιαλιστές, Φασίστες με κοινό το ριζοσπαστικό στοιχείο που είναι έντονο ανάμεσά τους». Οι ProPatria, με σημείο αναφοράς τις πολεμικές τέχνες, έχουν πολυσχιδή δράση στα χνάρια της Χρυσής Αυγής: οργανώνουν διανομές τροφίμων και αιμοδοσίες στο πλαίσιο της καμπάνιας τους «Ελληνική Αλληλεγγύη», κάνουν κάθε χρόνο μνημόσυνο στη μνήμη του ήρωά τους, αμετανόητου αρχιχουντικού στρατηγού Ντερτιλή και των χρυσαυγιτών Φουντούλη και Καπελώνη, γιορτάζουν το χειμερινό ηλιοστάσιο, οργανώνουν «εκπαιδευτικές εκδρομές» σε αναζήτηση του αρχαίου κλέους -όλα αυτά για να δημιουργήσουν τον «νέο ενεργητικό και μαχητικό εθνικισμό, μακριά από τη μιζέρια και τη φορμόλη». Σε στενή σχέση με εθνικιστές από όλη την Ευρώπη, συμμετέχουν σε συναντήσεις σε διάφορες ευρωπαϊκές πόλεις και τα... ενδιαφέροντά τους ξεκινούν φυσικά από τον «αντιμεταναστευτικό αγώνα», την υπεράσπιση της «ελληνικής Μακεδονίας» (με παρουσία στα εθνικιστικά συλλαλητήρια), τα νεοναζί μουσικά συγκροτήματα, μέχρι... τη μάχη εναντίον των αμβλώσεων και της υπογεννητικότητας. Ο συνάδελφος Γιάννης Μπασκάκης έχει κάνει μια πλήρη χαρτογράφηση αυτών των ομάδων ( https://simeio.org.gr/tekmiriosi/chartografisi-akrodexion-organoseon/ ). Γράφει εκεί λοιπόν για τη συγκεκριμένη: «μια σκληρή ναζιστική οργάνωση, η οποία έχει ευθεία διασύνδεση με τη Χρυσή Αυγή και μέλη της φωτογραφίζονται με γνωστά στελέχη της μεγάλης μητρικής ναζιστικής οργάνωσης. Οι ProPatria είναι από τις ομάδες που φροντίζουν να κινούνται αμιγώς στο σκοτάδι της παρανομίας και που προσπαθούν να καλύψουν το κενό των, αποσυρμένων λόγω της δίκης, Ταγμάτων Εφόδου της Χρυσής Αυγής. Μέλη των ProPatria ήταν ανάμεσα στους ναζί που σήκωσαν το 2018 στο ΟΑΚΑ τη σημαία του “μαύρου ήλιου” (Schwarze Sonne), ενός από τα πιο σκοτεινά σύμβολα της ναζιστικής περιόδου». Οι νταήδες που ζήλωσαν τη δόξα των φασιστών και έχουν ως μότο τον θρυλούμενο όρκο των νεαρών αρχαίων Σπαρτιατών «Αμμες δε γ’ εσόμεθα πολλώ κάρρονες» (εμείς θα γίνουμε καλύτεροι) δεν μένουν απλώς στην προπαγάνδιση των «απόψεών» τους, αλλά επιτίθενται στο οργανωμένο λαϊκό κίνημα. ● Στις 13/6 η Κομματική Οργάνωση Ηρακλείου Αττικής του ΚΚΕ καταγγέλλει την ProPatria για επίθεση σε στέλεχος του κόμματος. Οπως υπογραμμίζεται στην ανακοίνωση, «το τελευταίο διάστημα, αυτές οι θρασύδειλες ομάδες που δρουν στον δήμο μας έχουν ξαναβγεί από τα λαγούμια τους, σκίζοντας και καίγοντας πανό έξω από σχολεία της περιοχής, αλλοιώνουν συνθήματα της ΚΝΕ στους τοίχους. Ενώ σήμερα 13/6 έφτασαν στο σημείο να προπηλακίσουν στέλεχος του ΚΚΕ στην περιοχή, σκίζοντας μάλιστα τις αφίσες που καλούσαν στην αυριανή πολιτική συγκέντρωση του Κόμματός μας». ● Την ίδια μέρα, τραμπούκικη επίθεση φασιστοειδών σε στέλεχος της ΚΝΕ, φοιτήτρια στο Γεωπονικό Πανεπιστήμιο, μέσα σε συρμό του ηλεκτρικού, καταγγέλλει με ανακοίνωσή της η Περιφερειακή Οργάνωση Σπουδάζουσας Αθήνας της ΚΝΕ: «Μια ομάδα 15 θρασύδειλων “ψεκασμένων” της φασιστο-συμμορίας “ProPatria” επιχείρησαν με βρισιές και σπρωξιές να την τρομοκρατήσουν και στη συνέχεια τράπηκαν σε φυγή»."
efsyn.gr,https://www.efsyn.gr/themata/infowar/295032_pos-ploytizoyn-oi-synomosiologoi,INFOWAR,Πώς πλουτίζουν οι συνωμοσιολόγοι,2021-05-22 19:39, Άρης Χατζηστεφάνου ,"Πριν από μερικές εβδομάδες το κρατικό ραδιόφωνο των ΗΠΑ, NPR, παρουσίασε έρευνα σύμφωνα με την οποία οι περισσότερες ψευδείς πληροφορίες που διαδίδουν οι αντιεμβολιαστές προέρχονται από μόλις 12 ανθρώπους σε όλο τον κόσμο. Η λεγόμενη «ντουζίνα της παραπληροφόρησης» παράγει το 65% της προπαγάνδας εναντίον του εμβολιασμού που διακινείται στο Facebook και το Twitter. Ενώ όμως πριν από μερικά χρόνια οι λεγόμενοι ψεκασμένοι διακινούσαν ψευδείς πληροφορίες που δεν επηρέαζαν σε σημαντικό βαθμό τη λειτουργία των δυτικών κοινωνιών, σήμερα θεωρούνται υπεύθυνοι για το γεγονός ότι χώρες όπως οι ΗΠΑ κινδυνεύουν να μην πετύχουν την πολυπόθητη ανοσία και έτσι να θρηνήσουν χιλιάδες θύματα ακόμα. Να σημειωθεί ότι την έρευνα δημοσίευσε η βρετανική ομάδα Center for Countering Digital Hate (Κέντρο για την Αντιμετώπιση του Ψηφιακού Μίσους), η οποία έχει κατηγορηθεί ότι στο παρελθόν εντόπισε «συνωμοσίες» και εκεί που δεν υπήρχαν. Συγκεκριμένα συμμετείχε σε επιχειρήσεις συκοφάντησης πολιτικών, όπως ο πρώην επικεφαλής των Βρετανών Εργατικών, Τζέρεμι Κόρμπιν, με ψευδείς κατηγορίες περί αντισημιτισμού. Ασχέτως όμως των πολιτικών πεποιθήσεών τους, οι μέθοδοι που χρησιμοποίησαν οι ερευνητές για την καταγραφή της διάδοσης μιας πληροφορίας στα μέσα κοινωνικής δικτύωσης επιβεβαιώνουν και μια εμπειρική παρατήρηση: ότι οι περισσότερες από τις συνωμοσίες που κυκλοφορούν αποτελούν ακριβή αντιγραφή ελάχιστων κειμένων και βίντεο. Στην περίπτωση της Ελλάδας μάλιστα οι θεωρίες φτάνουν κακά μεταφρασμένες και αναπαράγονται μαζικά στο διαδίκτυο. Το ερώτημα λοιπόν που προκύπτει είναι τι κερδίζουν οι αρχικοί super spreaders (εστίες υπερμετάδοσης) των ψευδών πληροφοριών. Η άποψη ότι πρόκειται απλώς για παρανοϊκούς ή έστω παραπλανημένους ιδεολόγους, οι οποίοι βρίσκουν ευήκοα ώτα σε κοινωνίες που βρίσκονται σε πολιτισμική και κυρίως οικονομική κρίση λέει μόνο τη μισή αλήθεια. Αρκετοί από τους γνωστότερους συνωμοσιολόγους έχουν χτίσει οικονομικές «αυτοκρατορίες» που τους αποφέρουν εκατοντάδες χιλιάδες ευρώ με τρεις βασικούς τρόπους: διαφημίσεις στις ιστοσελίδες τους, πώληση «θαυματουργών» προϊόντων και χρηματικές χορηγίες από τους θαυμαστές τους, οι οποίοι συχνά τους αντιμετωπίζουν σαν σύγχρονους μεσσίες. Θα πρέπει καταρχήν να θυμόμαστε ότι ο πατέρας του σύγχρονου αντιεμβολιαστικού κινήματος, Αντριου Γουέικφιλντ, ο οποίος παραποίησε επιστημονικά στοιχεία για να ισχυριστεί ότι ο εμβολιασμός μπορεί να προκαλέσει αυτισμό, κατηγορήθηκε ότι είχε στήσει απάτη που θα μπορούσε να του αποφέρει έως και 43 εκατομμύρια δολάρια. Οπως αποκάλυψε η επιστημονική επιθεώρηση «British Medical Journal», ο Γουέικφιλντ είχε ιδρύσει δύο εταιρείες στο όνομα της γυναίκας του, οι οποίες θα εκμεταλλεύονταν τον πανικό, που ο ίδιος είχε προκαλέσει, πουλώντας τεστ για τον εντοπισμό κρουσμάτων αυτισμού. Η επιχείρηση του Γουέικφιλντ μπορεί να απέτυχε (αφού όμως πρώτα συνέβαλε στο να επανεμφανιστούν ασθένειες που είχαν αντιμετωπιστεί εδώ και δεκαετίες), αρκετοί από τους συνεχιστές του όμως βρήκαν πιο αποτελεσματικές μεθόδους πλουτισμού. Συνωμοσιολόγοι όπως ο μακαρίτης Ρας Λίμπο (που υποστήριζε ότι ο κορονοϊός είναι μια μορφή κοινής γρίπης, την οποία κάποιοι χρησιμοποιούν για να ανατρέψουν τον Τραμπ) και ο Αλεξ Τζόουνς (που αναπαρήγαγε την ψευδή σύνδεση των εμβολίων με τον αυτισμό) παρουσίαζαν podcast με εκατομμύρια ακροατές. Στην ακμή της καριέρας του ο Αλεξ Τζόουνς συγκέντρωνε δύο εκατομμύρια ακροατές ανά εκπομπή και τουλάχιστον 20 εκατομμύρια μοναδικούς επισκέπτες τον μήνα στην ιστοσελίδα του. Ο ίδιος, αφού έπεισε εκατομμύρια Αμερικανούς ότι ο εμβολιασμός αποτελεί μια απάτη των «φιλελεύθερων ελίτ», άρχισε να πουλά την οδοντόκρεμα SuperSilver, η οποία -εκτός από λεύκανση- υποτίθεται ότι ενίσχυε και το ανοσοποιητικό σύστημα για να αντιμετωπίζει την Covid-19 (παρεμφερή ιστορία με τη αλοιφή «Βυζαντινόν» του Βελόπουλου, η οποία προκάλεσε εισαγγελική παρέμβαση). Σύμφωνα με το περιοδικό «Der Spiegel», το 80% των κερδών της εταιρείας του Αλεξ Τζόουνς προέρχονταν από πωλήσεις προϊόντων, τα οποία συχνά υπόσχονταν λύσεις σε φοβίες που ο ίδιος προωθούσε στο ακροατήριό του. Σύμφωνα με έρευνα του περιοδικού «Slate», τα κέρδη αυτά ενδέχεται να έφταναν τα δέκα εκατομμύρια δολάρια τον χρόνο. Καθώς ορισμένες πλατφόρμες, όπως το YouTube και το Facebook, άρχισαν να απαγορεύουν τις εκπομπές που απειλούσαν τη δημόσια υγεία, αρκετοί από τους super spreaders της παραπληροφόρησης μετακινήθηκαν σε φιλικές για αυτούς υπηρεσίες φιλοξενίας video, όπως το DLive. Η συγκεκριμένη πλατφόρμα, λόγω της χαλαρής πολιτικής της, μετατράπηκε σε κρησφύγετο και εκκολαπτήριο αντιεμβολιαστών, νεοναζιστών και οπαδών της φυλετικής ανωτερότητας των λευκών. Αρκετοί από αυτούς συνειδητοποιήσαν γρήγορα ότι το βασικό προϊόν που θα τους εξασφάλιζε κέρδη δεν ήταν οι θαυματουργές οδοντόκρεμες, τα νανογιλέκα και κάθε είδους σύγχρονα ματζούνια, αλλά η ίδια η ψευδής πληροφορία την οποία κατασκεύαζαν. Σύμφωνα με υπολογισμούς του περιοδικού TIME, ακροδεξιοί σχολιαστές όπως ο Νικ Φουέντες συγκεντρώνουν περισσότερα από 140.000 δολάρια μόνο από διαφημίσεις και προβολή βίντεο σε συνδρομητές. Είναι ενδεικτικό ότι οχτώ στους δέκα πιο κερδοφόρους λογαριασμούς τού DLive ελέγχονται από συνωμοσιολόγους και ακροδεξιούς. Σύμφωνα μάλιστα με το TIME, περίπου 50 λογαριασμοί, που αποκομίζουν δεκάδες χιλιάδες δολάρια, πολλαπλασίασαν τους θεατές τους υποστηρίζοντας ότι ο κορονοϊός είναι μια απάτη. Μερικές φορές το να πείθεις τους οπαδούς σου ότι παλεύεις απέναντι στα κέρδη των πολυεθνικών είναι μια πολύ… κερδοφόρα ενασχόληση."
efsyn.gr,https://www.efsyn.gr/politiki/i-apopsi-tis-efsyn/274018_i-metallagmeni-eyropi,Η ΑΠΟΨΗ ΤΗΣ «ΕΦ.ΣΥΝ.»,Η μεταλλαγμένη Ευρώπη,2020-12-22 09:07, ΕΦ.ΣΥΝ. ,"Κανονικά η 27η Δεκεμβρίου, την οποία η Ευρωπαϊκή Επιτροπή από την προηγούμενη εβδομάδα όρισε ως μέρα πανευρωπαϊκής έναρξης των εμβολιασμών, είναι μέρα ανακούφισης και ελπίδας. Μια συμβολική απαρχή της μάχης αναχαίτισης της πανδημίας με το πιο αποτελεσματικό όπλο που διαθέτει η επιστήμη, το εμβόλιο. Η ελληνική κυβέρνηση, όπως και οι περισσότερες κυβερνήσεις στην Ε.Ε., φλυάρησε αυτάρεσκα εδώ και ενάμιση μήνα, όταν ολοκληρώθηκε η τελική φάση των δοκιμών του εμβολίου της Pfizer, για τις επαρκείς δόσεις που εξασφάλισε. Βιάστηκε να ανακοινώσει απίστευτες λεπτομέρειες για την τεράστια επιχείρηση παραγωγής και μεταφοράς των εμβολίων και για τα προγράμματα εμβολιασμών. Ο υπουργός Υγείας έσπευσε να «μοιράσει» 2,5 εκατομμύρια δόσεις εμβολίων. Ο πρωθυπουργός, που μιλάει μέρα παρά μέρα με τον επικεφαλής της Pfizer Αλμπερτ Μπουρλά, υποσχέθηκε να εμβολιαστεί πρώτος, δίνοντας την εντύπωση ότι το κυριότερο πρόβλημα στη μάχη του εμβολιασμού είναι οι «ψεκασμένοι» αντι-εμβολιαστές. Τώρα, αποδεικνύεται ότι το μείζον πρόβλημα είναι η τρομακτική ανεπάρκεια των εμβολίων στην κρίσιμη πρώτη φάση. Οι δόσεις που θα είναι διαθέσιμες μέχρι το τέλος Ιανουαρίου επαρκούν για λιγότερο από το 2% του πληθυσμού. Φυσικά, δεν είναι ευθύνη κυρίως και μόνο της ελληνικής κυβέρνησης η διάψευση των προσδοκιών, και μάλιστα στις συνθήκες αβεβαιότητας και ανησυχίας που δημιουργεί η μετάλλαξη του κορονοϊού η οποία καταγράφηκε στη Βρετανία, προκαλώντας τον ολοκληρωτικό αποκλεισμό της από την ηπειρωτική Ευρώπη. Η διαχείριση της επιχείρησης «εμβόλια» στην Ε.Ε. εξελίσσεται σε ευρωπαϊκό φιάσκο, δυστυχώς, ανάλογο με αυτό που λίγο έλειψε να αφήσει την Ενωση χωρίς προϋπολογισμό και Ταμείο Ανάκαμψης στην κορύφωση της πανδημίας. Αποκαλύπτεται ότι η λαλίστατη Ευρωπαϊκή Επιτροπή, που μέχρι πριν από λίγες μέρες διατυμπάνιζε ως τεράστια επιτυχία τις συμφωνίες προαγοράς τουλάχιστον 1,5 δισ. δόσεων πιθανών εμβολίων, τελικά έκανε μια κάκιστη συμφωνία με την Pfizer, στο όνομα ισορροπιών ανάμεσα στα γαλλικά και γερμανικά συμφέροντα, στα οποία συνθλίβεται όχι μόνο η ευρωπαϊκή αλληλεγγύη, αλλά κυρίως η επείγουσα ανοσοποίηση και θωράκιση των 450 εκατ. Ευρωπαίων απέναντι στην πανδημία. Ολα αυτά με άγνωστο κόστος για τους Ευρωπαίους φορολογούμενους, στο όνομα της «ρήτρας εμπιστευτικότητας» που επέβαλαν οι πολυεθνικές του φαρμάκου. Δυστυχώς, πιο απειλητική από τον μεταλλαγμένο κορονοϊό αποδεικνύεται η μεταλλαγμένη πολιτική ηγεσία της Ε.Ε."
efsyn.gr,https://www.efsyn.gr/kosmos/eyropi/266893_oi-koinonies-antidroyn-stin-elleipsi-shedioy,ΕΥΡΩΠΗ,Οι κοινωνίες αντιδρούν στην έλλειψη σχεδίου,2020-11-03 06:00, Βίκυ Καπετανοπούλου ,"Χημικά σε διαδήλωση ενάντια στα μέτρα περιορισμού στο Τορίνο Απόγνωση και οργή εξαπλώνεται πια στην Ευρώπη μαζί με το δεύτερο κύμα της πανδημίας, αφού η απώλεια ελέγχου της υγειονομικής κρίσης από τις ευρωπαϊκές κυβερνήσεις κι η συνακόλουθη επιβολή νέων λοκντάουν προκαλούν ακόμα πιο οξύ έλλειμμα εμπιστοσύνης προς τις αρχές σε συνδυασμό με παρατεταμένη κοινωνική και οικονομική αβεβαιότητα, τροφοδοτώντας μοιραία τους κάθε λογής ακραίους, λαϊκιστές, καιροσκόπους και συνωμοσιολόγους (πείτε τους και ψεκασμένους) που βρίσκουν χρυσή ευκαιρία να δράσουν μέσα σε μια... τέλεια καταιγίδα. «Το φως στην άκρη του τούνελ είναι ακόμη αρκετά μακριά» διαμήνυσε χθες η Ανγκελα Μέρκελ, καθώς η Γερμανία έμπαινε σε μερική καραντίνα για έναν μήνα τουλάχιστον, με ανοιχτά μεν τα σχολεία, κλειστά δε τα καταστήματα, τα εστιατόρια, τα μπαρ, τους χώρους ψυχαγωγίας, κ.ά. Η Γερμανίδα καγκελάριος, όπως κι ο Γάλλος πρόεδρος Μακρόν, ο Ισπανός πρωθυπουργός Σάντσεθ κι ο Ιταλός ομόλογός του Κόντε, έχουν βρεθεί στο στόχαστρο διογκούμενων και συχνά βίαιων διαδηλώσεων με αίτημα την άρση των περιορισμών και διοργανωτές εκπροσώπους επαγγελματικών κλάδων που διαμαρτύρονται επειδή βρίσκονται πλέον αντιμέτωποι με «οικονομικό Αρμαγεδδώνα». Στη Γερμανία οι κινητοποιήσεις δεν έχουν μόνο πυκνώσει, αλλά έχουν γίνει γόνιμο έδαφος για να απλώσουν τα πλοκάμια τους νεοναζιστικές ομάδες, αντι-εμβολιαστές και αρνητές της πανδημίας, υπό το σιγοντάρισμα του ακροδεξιού AfD που αξιώνει «ελευθερία» και ανοιχτή οικονομία. Αντιστοίχως ύπουλα κινείται στην Ισπανία το ακροδεξιό κόμμα Vox. Στη δε Ιταλία, η υπουργός Εσωτερικών, Λουτσιάνα Λαμορτζέζε, κατήγγειλε πως στις διαδηλώσεις επιχειρηματιών και εργαζομένων, που εξελίχθηκαν βίαια σε αρκετές ιταλικές πόλεις, είχαν παρεισφρήσει «ακραία περιθωριακά στοιχεία», ανάμεσά τους χούλιγκαν και νεοφασίστες, που προσπαθούν «να εκμεταλλευτούν την κοινωνική και οικονομική δυσχέρεια αυτής της δύσκολης στιγμής». Τα πράγματα ωστόσο δεν είναι άσπρα-μαύρα κι ο Πίνο Εσπόζιτο, κουρέας στη Νάπολη, εξηγεί την άλλη πλευρά του νομίσματος. «Διαδηλώνουμε», λέει στην Guardian, «επειδή όλες οι ευρωπαϊκές κυβερνήσεις, συμπεριλαμβανομένης της δικής μας, βρέθηκαν απροετοίμαστες για το δεύτερο κύμα της πανδημίας. Από τον Μάρτη έλεγαν πως τον Οκτώβρη ή τον Νοέμβρη θα έρθει και θα είναι ακόμα πιο σοβαρό. Δεν έγινε όμως καμία προετοιμασία για τα σχολεία μας, το σύστημα δημόσιας υγείας, τις θέσεις εργασίας ή την παροχή κινήτρων. Κι η οικονομική στήριξη που μας υποσχέθηκαν δεν είναι ακόμα προσβάσιμη. Οι επιχειρήσεις όμως τη χρειάζονται, αν είναι να παραμείνουν κλειστές, και το προσωπικό έχει ανάγκη από επίδομα ανεργίας αμέσως». Με άλλα λόγια, πολύς κόσμος νιώθει πια εξαπατημένος από τις κυβερνητικές μεγαλοστομίες χωρίς αντίκρισμα, που τον αναγκάζουν να ξανακάνει θυσίες, να ξανακλειστεί στο σπίτι και να ξανασταματήσει τη δουλειά, χωρίς να έχει συνήθως την απαιτούμενη στήριξη από το κράτος, παρότι λεφτά από τα ευρωπαϊκά ταμεία θεωρητικά υπάρχουν. Οι επιπτώσεις από τον φόβο των οικονομικών δεινών κι η ψυχολογική εξάντληση από τους διαδοχικούς -και συχνά αναποτελεσματικούς- περιορισμούς, χάριν του κοινού καλού και της δημόσιας υγείας, αντανακλάται και σε πρόσφατη μελέτη του Παγκόσμιου Οργανισμού Υγείας, που δείχνει διάχυτη πλέον απάθεια και έλλειψη κινήτρου να τηρηθούν τα περιοριστικά μέτρα, σε αντίθεση με την άνοιξη. Παρότι λοιπόν αρκετές δημοσκοπήσεις εμφανίζουν ακόμα την πλειονότητα των πολιτών να συμφωνεί με την επιβολή περιορισμών, στην πράξη «οι ανισότητες μεταξύ των τάξεων και μεταξύ διαφορετικών περιοχών έχουν οξυνθεί από την πανδημία» παρατηρεί ο Γάλλος συγγραφέας και γεωγράφος, Κριστόφ Γκιγί, κι αυτό πυροδοτεί ένα δυνητικά εκρηκτικό κλίμα ξεσηκωμού και ανυπακοής από το Μιλάνο ώς το Μάνστεστερ κι από τη Μασσαλία ώς τη Μαδρίτη. «Νομίζω πως είναι μόνο η αρχή» προβλέπει ο γνωστός δημοσιογράφος και συγγραφέας Ρομπέρτο Σαβιάνο, αναφερόμενος στην κοινωνική αναταραχή που εκδηλώνεται έντονα στην Ιταλία. «Θα υπάρξει αναβρασμός και σε όλη την Ευρώπη. Θα συμβεί με διαφορετικούς τρόπους και διαφορετικούς καταλύτες, αλλά θα έρθει επειδή το κέντρο δεν βαστάει πια. Απέχουμε έτη φωτός από την ατμόσφαιρα του Μαρτίου. […] Τώρα ο κόσμος πιστεύει: θα βουλιάξω έτσι κι αλλιώς, αν δεν μπορώ να επιβιώσω οικονομικά»."
efsyn.gr,https://www.efsyn.gr/nisides/258561_embolio,ΝΗΣΙΔΕΣ,Εμβόλιο,2020-09-06 14:38, Παύλος Μεθενίτης ,"Η ευλογιά είναι τόσο παλιά όσο και ο ανθρώπινος πολιτισμός – ίχνη της βρέθηκαν στη μούμια του φαραώ της Αιγύπτου Ραμσή Δ΄, ο οποίος πέθανε το 1145 π.Χ. Η αρρώστια προκαλεί ερυθηματώδη εξανθήματα και τύφλωση και εκατομμύρια άνθρωποι έχουν πεθάνει από αυτή. Εξαιτίας της ευλογιάς, που την έφεραν οι Ισπανοί κονκισταδόρες στην Αμερική, κατέρρευσε ο πολιτισμός των Ινκας, εξασθένησε η αυτοκρατορία των Αζτέκων, ενώ η ταχύτατη εξάπλωσή της στην ήπειρο σκότωσε εκατομμύρια Ινδιάνους. Η ευλογιά ήταν ένας εφιάλτης για την ανθρωπότητα. Μόνο μέσα στον 20ό αιώνα ο Παγκόσμιος Οργανισμός Υγείας εκτιμά πως η ευλογιά σκότωσε γύρω στα 300-500 εκατομμύρια άτομα παγκοσμίως. Πέθαιναν γύρω στο 20%-60% των ατόμων που προσβάλλονταν, και πάνω από το 80% των παιδιών, κι όμως η λοιμώδης νόσος μέχρι το 1980 είχε εξαφανιστεί πλήρως. Ο Παγκόσμιος Οργανισμός Υγείας αποφάσισε τελικά να διατηρήσει δείγματα του ιού για ερευνητικούς σκοπούς, μόνο σε δύο σημεία, στο Κέντρο Πρόληψης και Ελέγχου Νοσημάτων στις ΗΠΑ και στο Κρατικό Κέντρο Βιοτεχνολογίας του Κόλτσοβο, στη Ρωσία, υπό αυστηρή στρατιωτική φύλαξη. Η ευλογιά δεν θα είχε εξαλειφθεί, και τα θύματα από τις κατά καιρούς πανδημίες της θα ήταν πολλαπλάσια, εάν δεν γινόταν μαζικός εμβολιασμός τον 19ο και τον 20ό αιώνα. Και δεν θα υπήρχε αυτό το εμβόλιο, αυτή η σωτηρία για την ανθρωπότητα, εάν, στα τέλη της δεκαετίας του 1760, ένας Βρετανός γιατρός δεν παρατηρούσε τις αγελάδες και τους γελαδάρηδες που τις έβοσκαν... Πράγματι, ο Εντουαρντ Τζένερ, που έκανε την ειδικότητά του ως χειρουργός στη βρετανική επαρχία, παρατήρησε πως οι κτηνοτρόφοι δεν πάθαιναν ποτέ ευλογιά, καθώς είχαν σχεδόν όλοι τους νοσήσει από την ευλογιά των αγελάδων, που είχε πολύ ηπιότερα συμπτώματα στους ανθρώπους. Ετσι, το 1796 ο Τζένερ πήρε πύον από το χέρι μιας χωριατοπούλας που έπασχε από ευλογιά των αγελάδων και το εισήγαγε στο χέρι ενός οκτάχρονου αγοριού. Εξι βδομάδες μετά, ο γιατρός εισήγαγε στο παιδί τον ιό της ευλογιάς, αλλά το παιδί δεν αρρώστησε. Ο δρόμος για το εμβόλιο κατά της ευλογιάς, αλλά και κάθε άλλης μολυσματικής νόσου, είχε ανοίξει. Τιμής ένεκεν για τις αγελάδες της αγγλικής υπαίθρου, που παρατήρησε τόσο αποτελεσματικά ο Τζένσεν, το εμβόλιο ονομάστηκε στα αγγλικά «vaccine» και ο εμβολιασμός «vaccination», από το «Variolae vaccine», που σημαίνει στα λατινικά «ευλογιά των αγελάδων»... Το εμβόλιο, σύμφωνα με τη Wikipedia, είναι ένα βιολογικό παρασκεύασμα που σκοπό έχει να ευαισθητοποιήσει το αμυντικό σύστημα του οργανισμού έναντι συγκεκριμένων παθογόνων μικροοργανισμών, ώστε να αποκτήσει ανοσία. Το εμβόλιο συνήθως περιέχει έναν νεκρό ή αδρανοποιημένο νοσογόνο παράγοντα, ο οποίος είναι υπεύθυνος για μια ασθένεια. Ο παράγοντας αυτός διεγείρει το ανοσοποιητικό σύστημα του οργανισμού, ώστε να τον αναγνωρίσει ως ξένο, να παραγάγει αντισώματα που θα τον καταστρέψουν και να αποκτήσει μνήμη για αυτόν, ώστε το ανοσοποιητικό σύστημα να μπορεί αργότερα να τον αναγνωρίσει πιο εύκολα και να καταστρέψει οποιοδήποτε μικροοργανισμό τον περιέχει, εάν ο παθογόνος οργανισμός ξαναμολύνει τον οργανισμό. Εμβόλιο επίσης είναι, σύμφωνα με το Μείζον Ελληνικό Λεξικό, το οφθαλμοφόρο κλωνάρι ή ο βλαστός δέντρου, που προσκολλάται σε άλλο δέντρο, για να σχηματιστεί νέο φυτό με τις ιδιότητες του πρώτου, το γνωστό «μπόλι». Επίσης, στη θεατρική ορολογία, «εμβόλιο» είναι το παρεμβαλλόμενο ανάμεσα σε δύο πράξεις κομμάτι, το «ιντερμέτζο». Η λέξη, που είναι η απόδοση στα ελληνικά του όρου «vaccine», είναι μεταγενέστερη, υποκοριστικό του αρχαίου επιθέτου έμβολος, από το ρήμα εμβάλλω, και σημαίνει οτιδήποτε εισάγεται κάπου, και ιδιαίτερα το στοιχείο μηχανής, αντλίας ή σύριγγας που κινείται παλινδρομικά μέσα σε κύλινδρο. Ακόμα, έμβολο λέγεται και η μεταλλική δοκός στην πλώρη των αρχαίων πλοίων, που διαπερνούσε τα ύφαλα του εχθρικού σκάφους. Τα εμβόλια μπορεί να έχουν παρενέργειες, όπως είναι ο πυρετός, ο πόνος γύρω από την περιοχή του εμβολίου, οι μυϊκοί πόνοι ή μια αλλεργική αντίδραση, ειδικά όταν ο εμβολιασμός δεν πραγματοποιείται κατά την παιδική ηλικία. Ομως αυτές οι παρενέργειες, εάν εμφανιστούν, είναι συνήθως ήπιες και εξαρτώνται σε κάθε περίπτωση από το μελετώμενο εμβόλιο, ενώ οι σοβαρές παρενέργειες είναι εξαιρετικά σπάνιες. Παρ’ όλες τις παρενέργειες, όμως, τα εμβόλια έχουν σώσει, και συνεχίζουν να σώζουν εκατομμύρια ανθρώπους, οπότε είναι πραγματικά απορίας άξιον πού βασίζονται εκείνοι που είναι εναντίον των εμβολιασμών. Οι αντιεμβολιαστές έχουν επιφυλάξεις που σχετίζονται με την ηθική, ή μάλλον με τις θρησκευτικές τους πεποιθήσεις, καθώς και με την αποτελεσματικότητα και ασφάλεια των εμβολίων. Τώρα, εκείνες οι θρησκευτικές δοξασίες, που απαγορεύουν οποιαδήποτε ξένη ουσία (ακόμα και αίμα...) να εισάγεται στον οργανισμό του ανθρώπου για να μη μολυνθεί, είναι αυτόχρημα βλακώδεις και ανάξιες σχολιασμού. Οσο για τις άλλες επιφυλάξεις, τα επιχειρήματα των αντιεμβολιαστών είναι τουλάχιστον σαθρά. Παράδειγμα: κάποιοι γονείς πιστεύουν ότι τα εμβόλια προκαλούν αυτισμό στα παιδιά, αν και η επιστημονική κοινότητα έχει απορρίψει αυτήν τη εικασία. Ο θόρυβος ξεκίνησε από τον Αντριου Γουέικφιλντ, έναν Βρετανό γιατρό, που δημοσίευε το 1998 μια μελέτη στην οποία υποστήριζε πως τα εμβόλια σχετίζονται με τον αυτισμό. Όμως αυτό δεν ήταν αρκετό για τον δημοσιογράφο των «Σάντεϊ Τάιμς» Μπράιν Ντιρ, ο οποίος, μετά από ενδελεχή έρευνα, απέδειξε πως ο γιατρός είχε οικονομικό συμφέρον από την αμφισβήτηση των σχετικών ερευνών. Το αποτέλεσμα ήταν να αφαιρέσει το Βρετανικό Ιατρικό Συμβούλιο από τον Γουέικφιλντ την άδεια ασκήσεως του ιατρικού επαγγέλματος... Ας τα θυμόμαστε όλα αυτά όταν τελεσφορήσει ο μαινόμενος «πόλεμος» για το εμβόλιο του κορονοϊού, απ’ όπου κι αν προέρχεται, όσο και να κοστίσει, όποτε κι αν φτάσει στη χώρα μας. Γιατί σίγουρα θα βρεθούν κάποιοι συνωμοσιολάγνοι, θρησκόληπτοι ή απλώς αφελείς που θα αρνηθούν να εμβολιαστούν και, το χειρότερο, θα απαγορεύσουν στα παιδιά τους να το κάνουν. Δυστυχώς, ναι μεν γίνονται εμβολιασμοί για κάποιες μάστιγες της ανθρωπότητας, όπως η πολυομυελίτιδα, όμως το εμβόλιο κατά της ηλιθιότητας δεν έχει εφευρεθεί ακόμα."
efsyn.gr,https://www.efsyn.gr/node/257516,ΕΥΡΩΠΗ,Μεγάλη διαδήλωση αρνητών του κορονοϊού στο Βερολίνο,2020-08-29 12:37, efsyn.gr ,"Περίπου 22.000 αντιεμβολιαστές, αρνητές του κορονοϊού, ακροδεξιοί και οπαδοί θεωριών συνωμοσίας έχουν συγκεντρωθεί στο κέντρο της γερμανικής πρωτεύουσας καθώς δικαστική απόφαση ανέτρεψε την απαγόρευση της κινητοποίησής τους που είχε αποφασίσει ο δήμος. Το δικαστήριο απέρριψε το επιχείρημα ότι η διαδήλωση αποτελεί κίνδυνο για τη δημόσια υγεία και μπορεί να ευνοήσει τη διασπορά του κορονοϊού. Στην απόφασή του υποστήριξε ότι οι διοργανωτές, που κάλεσαν στη διαδήλωση πολίτες από όλη τη χώρα, έχουν λάβει επαρκή μέτρα προστασίας, έχουν ομάδα που θα περιφρουρεί την τήρηση των κανόνων, ενώ επέκρινε τον δήμο ότι δεν σκέφτηκε εναλλακτικές της απαγόρευσης της κινητοποίησης. Την ίδια ώρα εκφράζονται φόβοι για επεισόδια, καθώς οι αστυνομικοί έχουν οδηγίες να επιβάλλουν την κοινωνική αποστασιοποίηση όταν δεν τηρούνται οι αποστάσεις μεταξύ των συμμετεχόντων στις κινητοποιήσεις και δεν είναι σίγουρο ότι οι συμμετέχοντες θα τηρούν τους κανόνες ή θα φορούν μάσκες. Επίσης, οι αρχές φοβούνται μήπως υπάρξει σύγκρουση μεταξύ των συμμετεχόντων και αντιδιαδηλωτών. Περίπου 3.000 αστυνομικοί περιπολούν τους δρόμους του Βερολίνου ενώ έχουν ήδη σταλεί αντλίες νερού σε περίπτωση που γίνουν επεισόδια. Οι φόβοι εδράζονται στο γεγονός ότι πριν από μέρες υπήρχαν καλέσματα για τη διαδήλωση από ομάδες που υποστήριζαν ότι αν χρειαστεί θα περάσουν σε πράξεις βίας κατά των δυνάμεων ασφαλείας. «Αυτή η ανοιχτά εκφρασμένη πρόθεση για χρήση βίας ενάντια στις αρχές είναι μια νέα διάσταση του προβλήματος» δήλωσε ο εκπρόσωπος της Αστυνομίας του Βερολίνου, Μάρκο Λάνγκνερ.  Ο δήμος εκφράζει ανησυχία για τον κίνδυνο διασποράς του κορονοϊού, με εκπρόσωπό του να τονίζει ότι οι συμμετέχοντες «πιθανότατα δεν έχουν λάβει κανένα προληπτικό μέτρο όλο αυτό το διάστημα»."
efsyn.gr,https://www.efsyn.gr/stiles/askiseis-mnimis/244618_i-bebilosis-naoy-kai-i-nea-apokalypsi,ΑΣΚΗΣΕΙΣ ΜΝΗΜΗΣ,Η βεβήλωσις ναού και η νέα Αποκάλυψη,2020-05-23 17:30, Γιάννης Η. Χάρης ,"⌦ Το βεβηλωτικό απολυμαντικό: «Εγώ όμως θα ήθελα να πω και το εξής, κυρία Μιχελιδάκη. Αφενός μεν [...] εγώ το θεωρώ ύβριν. Και νομίζω ότι όσοι προβούν εις απολύμανση, θα πρέπει, πριν λειτουργήσουν, να τελέσουν ακολουθία επί βεβηλώσει ναού. Και η βεβήλωσις είναι οντολογική· πώς να το πω δηλαδή: δεν πιστεύουμε ότι υπάρχει η χάρις του Θεού και απολυμαίνουμε τον ναό…» Αυτά, ο γνωστός αντάρτης παπάς Στυλιανός Καρπαθίου, που, όπως θυμόμαστε, είχε ταμπουρωθεί με τους πιστούς του στον Προφήτη Ηλία Υμηττού και λειτουργούσε, ενώ είχαν αναγγελθεί τα απαγορευτικά μέτρα. Ο ίδιος που έχει στήσει αυθαίρετα ολόκληρη εκκλησία καπέλο στο συγκεκριμένο εκκλησάκι, παρότι η άδεια που είχε ήταν για επιμέρους εργασίες, και δεν τον σταμάτησε ούτε η ανάκληση της άδειας από την Ιερά Σύνοδο ούτε η εντολή για κατεδάφιση από την Πολεοδομία, μαζί με το γενναίο πρόστιμο που του επιβλήθηκε (εκτενώς εδώ, 17.1.20, Στράτος Ιωακείμ, «Πρόστιμο-μαμούθ για τον αυθαίρετο ναό στον Υμηττό»). Αυτό βεβαίως δεν είναι αντάρτικο· είναι αυτό που λέμε απάτη. Που ας όψεται η δημοσιογράφος που τον καλεί από παλιά στις εκπομπές της στην κρατική τηλεόραση, προφανώς για τις άκρως συντηρητικές απόψεις του, και τώρα παρά τις απατεωνιές του. Εν πάση περιπτώσει, τώρα ανοίγουν οι εκκλησίες, τον ρώτησε· «τι θα εφαρμόσετε;» «Με συγκρατημένη αγανάκτηση (!), αυτό που μας λέει η Ιερά Σύνοδος. Της λέμε όμως ότι κάνει λάθος», «γιατί δεν πιστεύω ότι μέσα στον χώρο του ναού είναι δυνατόν να εισπράξουν κορονοϊό. Με καμιά δύναμη!» Θα τηρήσει δηλαδή αποστάσεις κτλ. ο ιερέας, αν και «ο ιός [...] σε κάθε περίπτωση -δεν είναι δική μου γνώμη και εντύπωση- είναι ένας κοινός ιός γρίπης. Γιατί αυτή η φασαρία;» Για το φαιδρό της υπόθεσης, ας περιμένουμε να δούμε την «ακολουθία επί βεβηλώσει ναού» που θα τελέσει ο εν λόγω. Κυρίως όμως ας περιμένουμε και τους λοιπούς συνωμοσιολόγους, αντιεμβολιαστές κ.ά. στην κρατική τηλεόραση. Πάντα κάποιος δημοσιογράφος θα είναι πρόθυμος να κάνει το παιχνίδι του, αδιάφορος για δεοντολογία και όποια ηθική. ⌦ Ποτέ κορονοϊός σε εκκλησία, λοιπόν. Ομως, «στους 12 ανέρχεται μέχρι σήμερα [10/5] ο συνολικός αριθμός των Ρώσων ορθόδοξων ιερέων που πέθαναν από τον νέο κορονοϊό», οι περισσότεροι στη Μόσχα, όπου οι εκκλησίες είχαν μείνει ανοιχτές ώς τα μέσα Απριλίου. Από τα μέσα Μαρτίου ο Ρώσος Πατριάρχης είχε καλέσει τους πιστούς να προσεύχονται στα σπίτια τους, η ρωσική κυβέρνηση είχε κλείσει εστιατόρια και τα περισσότερα καταστήματα, όμως αντάρτες σαν και τον δικό μας κράτησαν ανοιχτές τις εκκλησίες, ώσπου τις έκλεισε υποχρεωτικά η κυβέρνηση. Δεν λέω για άλλες θρησκείες και αιρέσεις, από τη Νότια Κορέα και το Ιράν ώς το Ισραήλ, που με το δικό τους αντάρτικο συνεισέφεραν χιλιάδες θύματα στον μακάβριο λογαριασμό του ιού, όπως τις καταγράφει ο φίλος Παντελής Μπουκάλας («Καθημερινή» 10/5)· όμως οι ομόδοξοι Ρώσοι; Για να μη γελάσω με το πούλμαν που πρώτο πρώτο έφερε στα χώματά μας, πριν κι από τ’ Αγιο Φως, πλούσιο τον ιό απ’ τους Αγίους Τόπους. ⌦ Πάντα τα έθνη κροτήσατε χείρας: έπειτα από τους δύο νομπελίστες, Σεφέρη και Ελύτη: «Ο Μπογδάνος μετέφρασε την Αποκάλυψη του Ιωάννη», τίτλος στο διαδίκτυο, «και δηλώνει: Δεν είμαι τεχνοφοβικός, αλλά δεν θέλω τσιπάκι μέσω εμβολίου». Και: «Μέσα στη διάρκεια της καραντίνας ανέλαβα ένα πνευματικό έργο και μετέφρασα την Αποκάλυψη του Ιωάννη» εξηγεί σε συνέντευξη ο εθνοπατέρας· και εκεί βρήκε το χωρίο για το χάραγμα με το όνομα του Θηρίου κτλ., πάνω στο χέρι ή το μέτωπό μας κτλ. Αλήθεια, δεν αντέχεται τέτοιο καρναβάλι, από τη μια οι Χαραγμένοι με τους Ψεκασμένους (Καμμένο θα λέμε και θα κλαίμε…), από την άλλη η ανάληψη του πνευματικού έργου, η μετάφραση της Αποκάλυψης. Γρήγορα το Νόμπελ. ⌦ Είπα Μπογδάνος, τέλειωσε η δίκη για τη δολοφονία της Ελένης Τοπαλούδη, μια δίκη στη διάρκεια της οποίας δύο νέα παιδιά, το μέλλον του τόπου, ο ανθός της νεολαίας, όχι αμιγώς της ελληνικής, αφού ο ένας ήταν Αλβανός, δύο νέα παιδιά πάντως, 21 και 23 χρονών, διασύρθηκαν από τη «λυρική» εισαγγελέα (που την έβαλαν όμως στη θέση της πλήθος ορθοφρονούντες, με πρώτο το Protagon βεβαίως), ενώ «λυτή» τα καταριόταν η μάνα Τοπαλούδη. Και δεν βρέθηκε ένας Μπογδάνος να ορθοτομήσει τον λόγο της αληθείας, όπως τότε, με τη «λυτή» μάνα Φύσσα, που έκανε «ράκος» τον έρμο τον Ρουπακιά, τον δολοφόνο του παιδιού της. Ψάχνω τις διαφορές, κι άλλη από την ιδεολογική, τη χρυσαυγίτικη ταυτότητα του δολοφόνου και των δικών του, δεν βρίσκω. Βοηθήστε με, κύριε Μπογδάνε."
efsyn.gr,https://www.efsyn.gr/efkriti/koinonia/243207_ergazomenoi-pagni-ohi-se-ratsistes-kai-antiemboliastes,ΚΟΙΝΩΝΙΑ,Εργαζόμενοι ΠΑΓΝΗ: Όχι σε ρατσιστές και αντιεμβολιαστές,2020-05-13 21:20, efsyn.gr ,"Φωτογραφία από τη ρατσιστική διαδήλωση στο Ηράκλειο, με έναν εκ των συμμετεχόντων να κρατάει ηλεκτρικό αλυσοπρίονο.  Όπως τονίζουν οι εργαζόμενοι στο Νοσοκομείο αναφορικά με τους εμβολιασμούς, «ως σωματείο είμαστε υπέρ της αξιοποίησης κάθε επιστημονικού επιτεύγματος που βοηθάει στην πρόληψη και την αντιμετώπιση προβλημάτων της υγείας του λαού, όπως είναι και τα εμβόλια και τα μέτρα ατομικής προστασίας (ΜΑΠ)». Σύμφωνα με τους εργαζομένους, «οι προσπάθειες από πολλούς κύκλους (μέσα και έξω από τη χώρα μας) να αξιοποιήσουν την απογοήτευση των πολιτών με αντιεπιστημονικές απόψεις δεν μπορούν να συγκαλύψουν τις πολιτικές που δημιούργησαν το πρόβλημα», υπογραμμίζοντας ότι η στοχοποίηση των προσφύγων και των μεταναστών ως «εύκολα θύματα» αποτελεί αποπροσανατολισμό από τα σοβαρά προβλήματα. Αναλυτικά η ανακοίνωση: «Τις τελευταίες μέρες υπάρχουν στον ηλεκτρονικό τύπο καλέσματα για κινητοποιήσεις σε διάφορες πόλεις της Ευρώπης και της Κρήτης, με αιτήματα κατά των περιοριστικών μέτρων (προς ποιανού όφελος άραγε;), κατά των μασκών, κατά των εμβολίων, κατά των προσφύγων κοκ, θεωρώντας απάτη την εξελισσόμενη πανδημία. Προάγγελος των επερχόμενων ρατσιστικών-σκοταδιστικών κινητοποιήσεων ήταν το κάλεσμα στις 4/5 από διάφορους κύκλους, που επιχείρησαν στο όνομα μιας δήθεν αντίστασης (απέναντι σε ποιούς και με ποιό στόχο;) να στήσουν ένα αποπροσανατολιστικό σκηνικό μίσους και τρομοκράτησης. Αυτές οι αντιδραστικές απόψεις περί άρνησης του οφέλους του λαού από κάποιο ενδεχόμενο νέο εμβόλιο και άρνησης της αναγκαιότητας για χρήση προστατευτικών μασκών αξιοποιούν, όχι μόνο τη δικαιολογημένη δυσπιστία των λαϊκών στρωμάτων απέναντι στις μεγάλες εταιρείες που παράγουν εμβόλια, μάσκες κλπ, αλλά και την αμφιβολία για την ωφελιμότητα των εμβολίων και των μασκών και το φόβο για τον τυχόν λανθασμένο τρόπο εφαρμογής τους. Οι αναχρονιστικές και επικίνδυνες αυτές απόψεις θα αναπαράγονται και θα ενισχύονται ολοένα και περισσότερο όσο η ενημέρωση παραμένει ατομική υπόθεση στο έδαφος της απουσίας συστηματικής και κεντρικά σχεδιασμένης ενημέρωσης από το κράτος και την κυβέρνηση. Ως σωματείο είμαστε υπέρ της αξιοποίησης κάθε επιστημονικού επιτεύγματος που βοηθάει στην πρόληψη και την αντιμετώπιση προβλημάτων της υγείας του λαού, όπως είναι και τα εμβόλια και τα μέτρα ατομικής προστασίας (ΜΑΠ). Ο εμβολιασμός και τα ΜΑΠ έχουν σώσει περισσότερες ζωές από κάθε άλλη παρέμβαση στο επίπεδο της δημόσιας υγείας. Οι προσπάθειες από πολλούς κύκλους (μέσα και έξω από τη χώρα μας) να αξιοποιήσουν την απογοήτευση των πολιτών για τις ελλείψεις του συστήματος υγείας και για την όξυνση των κοινωνικών προβλημάτων (ανεργίας, μείωσης εισοδήματος κλπ), ώστε να επαναφέρουν στο προσκήνιο αντιδραστικές αντιεπιστημονικές απόψεις και να ενοχοποιήσουν ""εύκολα θύματα"" όπως είναι οι πρόσφυγες και οι μετανάστες, δεν μπορούν να συγκαλύψουν τη στόχευσή τους για αθώωση των πολιτικών εκείνων που είναι υπεύθυνες για την υποβάθμιση και εμπορευματοποίηση της υγείας, την μαζική ανεργία, τους πολέμους και τη προσφυγιά. Το Σωματείο Εργαζομένων ΠαΓΝΗ καταδικάζει τις εκδηλώσεις μίσους απέναντι σε πρόσφυγες και μετανάστες και αυτούς που τις υποκινούν. Είμαστε στην πρώτη γραμμή του αγώνα ενάντια στο φασισμό, στο ρατσισμό, στον πόλεμο και στις αιτίες που τα γεννά. Οι εργαζόμενοι στο χώρο της υγείας όλο αυτό το διάστημα σταθήκαμε στην πρώτη γραμμή υπεράσπισης του δικαιώματος για την προστασία της υγείας. Δεν βάλαμε σε καραντίνα την αγωνιστική διεκδίκηση για αποκλειστικά δημόσια, απολύτως δωρεάν, καθολική, ισότιμη περίθαλψη, αξιοποιώντας πολύμορφες δράσεις και οργανώνοντας συμβολικές κινητοποιήσεις εν μέσω της πανδημίας, τηρώντας τα μέτρα προστασίας, κάνοντας πράξη το σύνθημα «και τα καλυμμένα στόματα έχουν φωνή». Σταθήκαμε αλληλέγγυοι στον καθένα που είχε ανάγκη από δωρεάν υγειονομικές παροχές ανεξαρτήτως εθνικότητας και θρησκείας. Καταγγείλαμε (και πριν την πανδημία) τα εμπόδια που επιχείρησε να βάλει το κράτος στην περίθαλψη όσων την είχαν ανάγκη ημεδαπών και αλλοδαπών και σταθήκαμε δίπλα τους διεκδικώντας την ισότιμη πρόσβασή τους στις παροχές υγείας. Δεν θα πληρώσουμε την κρίση τους! Στην ενότητα όλων των εργαζόμενων, στο συλλογικό αγώνα, στο δυνάμωμα των συνδικάτων, στην πάλη για την διεκδίκηση βρίσκεται η λύση!!!»."
efsyn.gr,https://www.efsyn.gr/themata/thema-tis-efsyn/241598_eyexia-omorfia-kai-ey-zin-stin-pandimia-i-hrysi-agora,ΤΟ ΘΕΜΑ ΤΗΣ «ΕΦ.ΣΥΝ.»,"Ευεξία, ομορφιά και «ευ ζην» στην πανδημία: η χρυσή αγορά",2020-05-03 11:40," Ντίνα Δασκαλοπούλου, Αφροδίτη Τζιαντζή ","Καθώς ξετυλίγεται το νέο κεφάλαιο της ζωής μετά την καραντίνα, μαθαίνουμε να ζούμε με τον κορονοϊό, τον φόβο της μόλυνσης και τη μόνιμη υγιεινιστική επαγρύπνηση. Ταυτόχρονα, η βιομηχανία της ευεξίας παίρνει νέα μορφή, έρχεται να καλύψει τα κενά ενός συστήματος υγείας που ασθμαίνει και εναγκαλίζεται πιο σφιχτά με το κράτος, που υπαγορεύει ακόμα και τους βασικούς κανόνες ατομικής υγιεινής. Οσο ήμασταν κλεισμένοι στα σπίτια μας, η τηλεόραση μας βομβάρδιζε με διαφημίσεις συμπληρωμάτων διατροφής, ιονιστών ατμόσφαιρας, μη συνταγογραφούμενων φαρμάκων, ενώ οι διάφοροι τηλεπωλητές θαυματουργών σκευασμάτων, αλοιφών και αντισηπτικών, με ή χωρίς βουλευτική ασυλία, κάλυπταν ατέλειωτες τηλεοπτικές ώρες. Η νέα εποχή οικονομικής ύφεσης και αυξομειούμενης βιολογικής απειλής επηρεάζει την οικονομία της ευεξίας, όχι μόνο ως αγορά προϊόντων και υπηρεσιών «καλύτερης ζωής», αλλά και στρατηγικών ατομικής επιβίωσης. Μαζί με τις ιατρικές μάσκες και τα αντισηπτικά, που καθίστανται υποχρεωτικά ακόμα και με ποινή προστίμου, ο καθένας μας πρέπει να χτίσει το δικό του προσωπικό οπλοστάσιο σωματικής και ψυχικής θωράκισης. Προσωποποιημένες πολυβιταμίνες, ροφήματα αποτοξίνωσης, συνταγές ενίσχυσης του ανοσοποιητικού, προσωπικά προγράμματα γυμναστικής και διατροφής, ψηφιακές εφαρμογές μέτρησης της ποιότητας του ύπνου, των καρδιακών παλμών, των θερμίδων και των αποστάσεων, αλλά και βιομετρικών στοιχείων που ενίοτε τροφοδοτούν τη μεγάλη δεξαμενή δεδομένων ενός κρατικο–βιομηχανικού συμπλέγματος υγιεινιστικής επιτήρησης. Ολα τα παραπάνω, μαζί με μια κουστωδία εικονικών ή πραγματικών τηλεθεραπευτών, σελέμπριτι, αλγοριθμικών εφαρμογών ή συμβατικών υπηρεσιών που νοιάζονται για τη σωτηρία της ψυχής και του σώματός μας, συνιστούν το νέο πλέγμα της «εμπόλεμης ευεξίας». Αν πιστέψουμε τους τεχνοκράτες μελλοντολόγους, μας περιμένει μια περίοδος παρατεταμένης μάχης με τον «αόρατο εχθρό» που, όπως μας λένε, θα γνωρίζει περιόδους ανακωχής και αναζωπύρωσης των συρράξεων, ανοιγοκλείνοντας τη στρόφιγγα των ελευθεριών και των περιορισμών. Σε αυτό το μέλλον-ακορντεόν η ενασχόληση με τον εαυτό μας –και η βιομηχανία της ευεξίας που την υποστηρίζει– ανάγεται σε καθολική υποχρέωση των υπηκόων, επί ποινή ασθένειας ή κοινωνικού εξοβελισμού. Καλώς ήρθατε στον μετα-κορονοϊό γενναίο κόσμο. Από την αρωματοθεραπεία μέχρι το μασάζ και από το πιλάτες μέχρι το τάι-τσι, ο όρος-ομπρέλα της «ευεξίας» καλύπτει αμέτρητα πεδία, με το μερίδιο του λέοντος να μοιράζονται η βιομηχανία της προσωπικής φροντίδας, της ομορφιάς και της αντιγήρανσης (με ετήσιο τζίρο πάνω από 1 τρισεκατομμύριο δολάρια παγκοσμίως), η βιομηχανία της φυσικής δραστηριότητας και η βιομηχανία των υπηρεσιών αδυνατίσματος, δίαιτας και υγιεινής διατροφής (με τζίρο 830 και 700 δισ. αντίστοιχα). Αν σε αυτά προσθέσουμε τον ραγδαία αναπτυσσόμενο κλάδο του τουρισμού ευεξίας, την ψηφιακή ευεξία με τις χιλιάδες εφαρμογές στο κινητό και τα αντίστοιχα «φορέσιμα» ψηφιακά εξαρτήματα, και πάνω απ’ όλα την αχανή γκρίζα ζώνη μεταξύ ιατρικών και παραϊατρικών υπηρεσιών, που κινούνται από την πρόληψη και τα συμπληρώματα μέχρι αμφίβολες εναλλακτικές θεραπείες και μαντζούνια, έχουμε ένα δαιδαλώδες και εν δυνάμει ανεξέλεγκτο τοπίο, που καλύπτει σχεδόν το σύνολο της κοινωνικής αναπαραγωγής, από την κούνια ώς τον τάφο. Σήμερα, η επί πληρωμή αναζήτηση της ευεξίας δεν είναι προνόμιο των ευκατάστατων μεσοαστών, ούτε παραξενιά κάποιων «διαφορετικών» που ακολουθούν μυστηριώδεις γκουρού και εναλλακτικές θεραπείες. Είναι μια χρυσοφόρα παγκόσμια αγορά, ο τζίρος της οποίας εκτιμάται σε 4,5 τρισ. δολάρια ετησίως – σύμφωνα πάντοτε με το Διεθνές Ινστιτούτο Ευεξίας, έναν αυτοαποκαλούμενο «μη κερδοσκοπικό οργανισμό» που προωθεί τα συμφέροντα του παντοδύναμου ιατροβιομηχανικού και τουριστικού συμπλέγματος του ευ ζην. Mάσκες προσώπου, μάσκες υφασμάτινες, πότε ανοίγουν τα κομμωτήρια, πότε ανοίγουν τα γυμναστήρια: αυτές οι λέξεις και φράσεις-κλειδιά σκαρφάλωσαν όλο και πιο ψηλά στις προτιμήσεις των Ελλήνων στο ψαχτήρι του Google όσο πλησιάζουμε στο τέλος της καραντίνας. Το φαινόμενο είναι παγκόσμιο. «Οι συζητήσεις στα κοινωνικά δίκτυα για την υγεία και την ευεξία εκτοξεύτηκαν την περίοδο του κορονοϊού», ήταν το μάλλον αναμενόμενο συμπέρασμα σχετικής έρευνας της εταιρείας Cognition Smart Data, που καταγράφει ψηφιακές τάσεις και δεδομένα για λογαριασμό της «πράσινης» κατασκευαστικής βιομηχανίας στη Βόρεια Αμερική. Μαζί με τις αρνητικές συζητήσεις ή ανησυχίες (αύξηση κρουσμάτων, φόβος για διακοπή της ασφάλισης/άδειας κ.λπ.), στις θετικές διαδικτυακές αναζητήσεις καταγράφονται τα εξής: μέθοδοι μείωσης του άγχους με γιόγκα, διαλογισμός, περπάτημα, ποδηλασία. «Οι αναζητήσεις με θέματα όπως “ανακούφιση στρες” και “ηρεμία” τριπλασιάστηκαν», σημειώνει η έρευνα. Ανάμεσα στις «θετικές αλλαγές συμπεριφοράς υγείας και ευζωίας» που ανιχνεύει μέσω του Μεγάλου Αδελφού του Διαδικτύου συγκαταλέγει: «Θετικές επιλογές του τρόπου ζωής, βελτίωσης της εσωτερικής ατμόσφαιρας-αερισμού, κατ’ οίκον περίθαλψη και τηλεϊατρική, γυμναστική στο σπίτι, με μηχανήματα γυμναστικής, ονλάιν εφαρμογές και “φορέσιμα” αξεσουάρ, υγιεινή διατροφή, επιστροφή στον κήπο, αναμόρφωση της διαρρύθμισης του σπιτιού για τηλεργασία, με έξυπνες εφαρμογές και διαδικτυακά σεμινάρια». Αναζητώντας το ουράνιο τόξο μετά την καταιγίδα της πανδημικής έξαρσης, οι «δεξαμενές σκέψης» της βιομηχανίας της ευεξίας προετοιμάζουν την επόμενη ημέρα. Στην έρευνα «Το μέλλον της ευεξίας 2020», που δημοσιοποιήθηκε εν όψει του «Διεθνούς Συνεδρίου Ευεξίας», που θα πραγματοποιήσουν κολοσσοί της συγκεκριμένης βιομηχανίας στο Τελ Αβίβ τον επόμενο Νοέμβριο, καταγράφονται μεταξύ άλλων: Η ευεξία του ύπνου, που είναι ήδη μια βιομηχανία με ετήσιο τζίρο 430 δισ. δολάρια και που αναμένεται να εξελιχθεί σε «ολοκληρωμένα συστήματα βελτιστοποίησης των κιρκαδιανών ρυθμών» μέσω έξυπνων ψηφιακών εφαρμογών, τεχνολογιών φωτισμού και εσωτερικής διαρρύθμισης, ακόμα και «αποδράσεων ύπνου». Η βιομηχανία της «ευεξίας των boomers», που καλύπτει ευρύ ηλικιακό φάσμα, από τα 55 ώς τα 70+ έτη, καθώς τα σημερινά –ήντα δεν είναι αυτά που ήταν κάποτε, με όλο και περισσότερα εξειδικευμένα προϊόντα και υπηρεσίες για τα «ασημένια χρόνια». Στο τοπ–τεν της ευεξίας του μέλλοντός μας περίοπτη θέση κατέχει «η αγορά λογισμικού υγιεινής συμπεριφοράς» με τεχνολογίες ψυχικής φροντίδας, τηλεθεραπείες, μέχρι εικονικούς βοηθούς-φίλους (τα ανερχόμενα chatbots) και φουτουριστικά αξεσουάρ, που προβλέπεται ότι «ώς το 2022 θα φτάσουν τα 2,3 δισ. δολάρια τζίρο, με ετήσια αύξηση 14,8%, για να καλύψουν τα 450 εκατ. ανθρώπους στον πλανήτη που παλεύουν με ψυχικά προβλήματα». Θρησκεία, επιστήμη, πολιτική, όλα τα αλέθει ο μύλος της ευεξίας, με κλάδους όπως η «θρησκευτική ευεξία» (υπάρχει ακόμα και «πιλάτες για χριστιανούς»), ερευνητικά κέντρα που θα ξεχωρίζουν τους τσαρλατάνους από τους ευυπόληπτους εμπόρους ευεξίας και κρατικές πολιτικές που θα ρυθμίζουν τις υπηρεσίες αυτές, εντάσσοντάς τες σε κερδοφόρες Συμπράξεις Δημόσιου και Ιδιωτικού Τομέα. Ο πρώτος ήταν ένας ποιητής: ανάμεσα στα πολλά που έγραψε σε δημοφιλή ιστοσελίδα για το πώς περνά την καραντίνα, ανέφερε ότι έβαψε και τα μαλλιά της γυναίκας του. Τυχαία ή όχι, στη συνέχεια μια σειρά από άνδρες άρχισαν να κάνουν ανάλογες αναρτήσεις στα σόσιαλ μίντια. Οσο για τους άνδρες, τον δρόμο έδειξε ο κυβερνητικός εκπρόσωπος που εμφανίστηκε κουρεμένος με την ψιλή από τα χεράκια της συζύγου του (όπως δήλωσε τουλάχιστον). Σε όλη τη διάρκεια της καραντίνας, αμέτρητα σάιτ για προϊόντα καλλωπισμού διαφημίζονταν στην τηλεόραση, ενώ η είδηση που παίζει τις τελευταίες μέρες είναι το «έτσι θα ανοίξουν τα κομμωτήρια». Εδώ ο κόσμος χάνεται κι εμείς ασχολούμαστε με τρίχες; Αυτήν την ανάγκη για ομορφιά επιβεβαιώνουν και τα στοιχεία των πωλήσεων από την ηλεκτρονική πλατφόρμα skroutz.gr όπου συμμετέχουν πάνω από 4.400 καταστήματα και φιλοξενούνται πάνω από 10 εκατομμύρια προϊόντα. Σύμφωνα με την πλατφόρμα, αύξηση πωλήσεων εν μέσω καραντίνας σημείωσαν τα προϊόντα που σχετίζονται με Χόμπι - Αθλητισμό (+70,40%), Υγεία - Ομορφιά (+54,30%), Τεχνολογία (+43,70%), Σπίτι - Κήπος (+35,60%). Ειδικότερα, οι βαφές μαλλιών παρουσίασαν αύξηση 241,40%, τα προϊόντα για περιποίηση προσώπου 41,50% και για φροντίδα μαλλιών 84,20%, για αντηλιακή προστασία και μαύρισμα 52,20%, για νύχια 128,80%. «Εχουμε κλείσει όλα μας τα ραντεβού για τις δυο πρώτες εβδομάδες του Μαΐου πριν από το Πάσχα», μας λέει η Μικαέλα που είναι ιδιοκτήτρια κομμωτηρίου στα βόρεια προάστια της Αθήνας. Στο εύλογο ερώτημα πώς το κάνατε αυτό αφού κανείς δεν ήξερε πότε και με ποιους όρους θα λειτουργήσουν, η Μικαέλα είναι αποστομωτική: «Οι πελάτισσές μας ήθελαν να νιώσουν ότι κάνουν ένα βήμα προς την κανονικότητα. Σκεφτήκαμε με βάση την κοινή λογική κι εφαρμόσαμε την απόσταση των δύο μέτρων. Μια καρέκλα άδεια και μια κενή, έτσι τα υπολογίσαμε. Κι όπως φάνηκε, κάπως έτσι θα λειτουργήσουμε. Για τις γυναίκες, που έχουν στερηθεί πολλά από όσα τους δίνουν χαρά αυτό το διάστημα, το κομμωτήριο είναι κάτι πολύ παραπάνω από καλλωπισμός· είναι και σημείο συνάντησης και τρόπος κοινωνικοποίησης και μια ψυχοθεραπεία με τις φίλες τους». Το ίδιο φαίνεται πως ισχύει και για τους άνδρες. Η Δώρα είναι κομμώτρια που δουλεύει με ραντεβού στο σπίτι. Δεν σταμάτησε παρά μόνο τις ημέρες του Πάσχα κι αυτό γιατί τα πρόστιμα ήταν τσουχτερά. «Η ανάγκη των ανθρώπων να δείχνουν και να νιώθουν όμορφοι δεν σταματά», μας λέει. Δεν φοβάσαι για την υγεία σου; τη ρωτήσαμε. «Φοβάμαι περισσότερο μήπως δεν έχω να πληρώσω το νοίκι. Αλλωστε έπαιρνα και παίρνω όλα τα μέτρα ασφαλείας, φοράω μάσκα, αλλάζω γάντια», απαντά η Δώρα που χρεώνει 10 ευρώ το ανδρικό και 12 το γυναικείο κούρεμα και χρειάζεται να κουρέψει τουλάχιστον 60 άτομα για να βγάλει τον μήνα της. Μια σειρά από επαγγελματίες (αισθητικοί, κομμωτές, μασέρ, νυχούδες) όχι μόνο δεν σταμάτησαν να εργάζονται, αλλά δούλεψαν ίσως και περισσότερο με επισκέψεις κατ’ οίκον – γεγονός για το οποίο τους κατήγγειλε η πρόεδρος του συλλόγου κομμωτών. Αλλοι είδαν την πελατεία τους να μειώνεται δραματικά. «Ζω σε μια μικρή πόλη. Δεν ήταν τόσο ο φόβος της πανδημίας, αλλά το ρεζιλίκι αν με έπιανε η αστυνομία και ο φόβος ότι μπορεί κάποιος να με καρφώσει που με σταμάτησαν», μας λέει η Μαίρη που περιποιείται νύχια από σπίτι σε σπίτι. Εχει ήδη κλείσει τα ραντεβού της μέχρι τις 10 Μαΐου. Τα στίφη των Αθηναίων που γεμίζουν τα απογεύματα τους δρόμους και τα πάρκα φορώντας φόρμες και αθλητικά παπούτσια είναι το νέο σήμα κατατεθέν της πόλης. Είχαμε και πριν τόσους φιλάθλους ή η ψηφιακή εποπτεία μάς ανάγκασε να χρησιμοποιούμε τόσο πολύ τον κωδικό 6; Πάντως, με κλειστά τα γυμναστήρια, οι πωλήσεις οργάνων γυμναστικής αυξήθηκαν κατά 625,60%, ενώ πολλοί κατέφυγαν είτε σε δωρεάν tutorial είτε σε on line ατομικά ή ομαδικά μαθήματα. Συνεπείς αθλούμενοι, όπως η Eλσα, και νεοφώτιστοι της καραντίνας, όπως η φίλη της Ντέπυ που κάνουν πλέον μαζί μαθήματα πιλάτες δυο φορές την εβδομάδα on line – και μάλιστα δωρεάν: «Είναι μια μεγάλη αλλαγή από το να πηγαίνεις στο γυμναστήριο, με τα καλά της και τα κακά της», μας λέει η Ελσα. «Δεν έχεις άμεση επαφή με δάσκαλο ώστε να σε διορθώνει, ωστόσο δεν σου κοστίζει τίποτα και δεν σε βάζει σε κανέναν κίνδυνο». Η φίλη της ξεκίνησε το μάθημα πιο πολύ για να γεμίσει τον κενό χρόνο. «Ωστόσο είναι ένας εξαιρετικός τρόπος για να διαχειρίζεσαι το άγχος σου», μας λέει η Ντέπυ. «Θα συνεχίσω σίγουρα και τώρα που η καραντίνα τελειώνει». Πανδημία και ευζωία: η εποχή των μασκών​​​​​​ Αλεξάνδρα Κορωναίου, καθηγήτρια Κοινωνιολογίας, κοσμήτορας Σχολής Κοινωνικών Επιστημών Πάντειο Πανεπιστήμιο Η τραυματική εμπειρία του Covid-19 σημαδεύει την ατομική και κοινωνική ζωή με αβεβαιότητα, ρίσκο και οδύνη, προκαλώντας ποικίλες ρήξεις με την έως χθες καθημερινή «κανονικότητα». Τα υπαρξιακά ζητήματα, όσο κι αν απωθούνται σε συλλογικό επίπεδο, τίθενται επί τάπητος και όλα καθίστανται απρόβλεπτα. Ατομα και κοινωνίες βαδίζουν εν μέσω γενικευμένης σύγχυσης σε θολά τοπία, ενώ οι αντοχές των οικονομικών, κοινωνικών και ιδεολογικών συστημάτων δοκιμάζονται σκληρά με επίκεντρο την ίδια τη ζωή, δηλαδή, τον θάνατο. Πολλές από τις έννοιες των κοινωνικών και πολιτικών επιστημών τίθενται σε αμφισβήτηση, προκαλώντας μας να επιστρατεύσουμε ατομικές και συλλογικές ενέργειες για να κατανοήσουμε την πραγματική και φαντασιακή κοινωνία μας. Πρόοδος, ανάπτυξη, ελευθερία, πειθαρχία, υπακοή, αλληλεγγύη, δημοκρατία κ.ά. παύουν να έχουν αυτονόητα το νόημα και την αξία που τους προσδίδαμε, με γόνιμες συχνά διαφωνίες, έως τώρα. Αυτό ισχύει ακόμη περισσότερο για τον διεθνή όρο «wellbeing» που, μολονότι δεν έγινε ποτέ καθολικά αποδεκτός σε επιστημονικό επίπεδο, καθιερώθηκε και στην ελληνική γλώσσα ως ευζωία, ευδαιμονία, ευημερία ή/και ποιότητα ζωής. Οι νέες συνθήκες και συνήθειες που συμπυκνώνονται στο «μένουμε σπίτι» και «μένουμε ασφαλείς» έφεραν στο προσκήνιο αυτήν την έννοια, κυρίως, στα μέσα κοινωνικής δικτύωσης. Τα μέσα αυτά αποδείχτηκαν ισχυρότατα, υποκαθιστώντας, σε μεγάλο βαθμό, πραγματικούς κοινωνικούς δεσμούς. Σε αυτό το πλαίσιο, η διαφημιστική-καταναλωτική πολιτική επικεντρώθηκε σε αυτό που από την εποχή του Μισέλ Φουκό ονομάζουμε «φροντίδα ή μέριμνα του εαυτού». Ο εαυτός και η ενδυνάμωση των «θετικών» συμπεριφορών και συναισθημάτων έθεσαν στο περιθώριο άλλα ζητήματα, όπως, για παράδειγμα, το γεγονός ότι, ακόμη κι όταν η ανθρώπινη ζωή αναγορεύεται σε απόλυτη αξία, όλες οι ζωές δεν έχουν ίση αξία. Βρεθήκαμε, έτσι, σε μια κατάσταση ιδεολογικού και αξιακού «βομβαρδισμού» με ποικίλες συμβουλές «αυτοπραγμάτωσης» και ατομικής ευζωίας. Εκτός από τα προϊόντα για την εφαρμογή της αναγκαίας υγιεινής πρόληψης, εικόνες ψυχικής ανάτασης και σωματικής ευεξίας πλημμύρισαν τα μέσα κοινωνικής δικτύωσης. Αναγκαίος, ίσως, μηχανισμός άμυνας. Μαζί, όμως, με το «μένουμε σπίτι» αποθεώθηκε και το do-it-yourself: πώς να παραμένουμε όμορφοι/ες με σπιτικές «μάσκες», να γυμναζόμαστε στον ιδιωτικό χώρο, να βάφουμε μόνοι/ες τα μαλλιά μας, να φυτεύουμε λαχανάκια στα μπαλκόνια, να μορφωνόμαστε τηλεπαθητικά σε πάσης φύσεως πλατφόρμες, να βλέπουμε ταινίες μέχρι πρωίας κ.λπ. Δεν είναι, νομίζω, τυχαίο που κορυφαίο μέτρο «απελευθέρωσης» αναδεικνύεται το άνοιγμα κομμωτηρίων και ινστιτούτων αισθητικής. Καθώς, μάλιστα, η κατασκευή πρωτότυπων μασκών εξελίσσεται σε φρενήρη μόδα, δεν αποκλείεται η κοινωνία της κατανάλωσης να θριαμβεύσει κρύβοντας το ρυτιδιασμένο σύστημα αξιών της πίσω από κομψές μεταμορφώσεις. Αν, ωστόσο, δεν κλείσουμε ερμητικά τα μάτια μας και τη σκέψη μας, μπορεί να ξαναδιαβάσουμε το έργο του Ch. Lasch για την κουλτούρα του ναρκισσισμού, ένα έργο που μου φαίνεται αρυτίδωτο μέσα στον χρόνο και εξαιρετικά χρήσιμο για τις κοινωνίες του Covid-19 που δεν αποφάσισαν, προς το παρόν, να αμφισβητήσουν μαζικά την ατομοκεντρική καταναλωτική τους πορεία. Νέα συστήματα συναισθηματικού ελέγχου Αναστασία Ζήση, καθηγήτρια Ψυχολογίας, Τμήμα Κοινωνιολογίας, Πανεπιστήμιο Αιγαίου Η ελαττωματική συναισθηματική ιδιοσυστασία της πανδημίας, αυτή του φόβου και της απειλής, αποτέλεσε ένα προνομιακό πεδίο και εργαλείο από την αγορά και τη βιομηχανία της κατανάλωσης (π.χ. ηλεκτρονικό εμπόριο, βιομηχανία καλλυντικών) Το γενικό οργανωτικό πλαίσιο του αυτοπεριορισμού και της ατομικής ευθύνης που αποτέλεσε τον κεντρικό χαρακτήρα για την αντιμετώπιση της τρέχουσας πανδημίας γρήγορα ώθησε τα κοινωνικά υποκείμενα στην εκτόνωση της σύγκρουσης δυο πολιτισμικών εννοιών: του φόβου και της επιθυμίας. Τα ψυχολογικά ιδανικά για συναισθηματικό αυτοέλεγχο και αυτοβελτίωση συνδεδεμένα με τα κυρίαρχα πρότυπα ευεξίας και εξωτερικής εμφάνισης δημιούργησαν, εντός της συγκυρίας, μια διαδικτυακή σφαίρα επιρροής με κύριο αφήγημα τον εαυτό, την προστασία και διατήρηση των αισθητικών του προνομίων. Αναπόσπαστα παραρτήματα αυτής της αγωνίας για την προεργασία της εξωτερικής εμφάνισης, ως συστατικού στοιχείου, της επιτέλεσης του εαυτού αποτελούν τα διαδικτυακά σεμινάρια ευεξίας και lifecoaching, η (τηλε)συμβουλευτική, οι ιστοσελίδες και οι τηλεοπτικές εκπομπές αισθητικής και ομορφιάς. Η διαδικτυακή έκρηξη συμβουλευτικής και σεμιναρίων με κεντρικό αφήγημα την αισθητική θεραπεία του εαυτού καθρεφτίζει, σε μεγάλο βαθμό, τη διασταύρωση της αγοράς με την καθημερινή αλλά και την ειδική γλώσσα για ευεξία και ομορφιά. Η ελαττωματική συναισθηματική ιδιοσυστασία της πανδημίας, αυτή του φόβου και της απειλής, αποτέλεσε ένα προνομιακό πεδίο και εργαλείο από την αγορά και τη βιομηχανία της κατανάλωσης (π.χ. ηλεκτρονικό εμπόριο, βιομηχανία καλλυντικών). Τα ιδεολογικά κοιτάσματα αυτών των πρακτικών επιτέλεσης του εαυτού, εντός ενός προγράμματος προσωπικής ευδαιμονίας και ευεξίας, ποιότητας ζωής και ψυχικής ανάταξης, έχουν μακρά κληρονομιά και ριζώνουν στην ανάδυση της νεωτερικότητας και του καπιταλισμού, που επινόησε τις έννοιες και τις πολιτισμικές κατηγορίες της ταυτότητας, των συναισθημάτων, του εαυτού και τις τεχνολογίες γύρω από αυτές. Η ιδέα ότι η ευεξία και η αυτοπραγμάτωση είναι ένα και το αυτό έγινε το όχημα για την εμπορευματοποίησή τους και την ανάπτυξη μιας βιομηχανίας παγκόσμιας εμβέλειας με κερδοφόρα επιχειρηματική δράση τη διακυβέρνηση του ατομικού εαυτού και της αισθητικής του όψης. Τα ΜΜΕ ανεφοδιάζουν διαρκώς με κριτήρια ευδαιμονίας την εξειδίκευση μιας ιεραρχικής συναισθηματικής κουλτούρας διαπλεκόμενης με την οικονομική δράση και την αγορά. Αυτή η διαπλοκή βρίσκει πρόσφορο έδαφος, ιδιαίτερα, σε περιόδους αποπολιτικοποίησης, όπως η τρέχουσα, εγκαθιστώντας νέα συστήματα συναισθηματικού ελέγχου των ατομικών και κοινωνικών μας πρακτικών. «“Ευεξία”. Νά μια λέξη που δεν ακούτε κάθε μέρα. Σημαίνει ακριβώς αυτό που νομίζετε: το αντίθετο της ασθένειας... Είναι ένα κίνημα που εξαπλώνεται σε όλη τη χώρα». Με αυτά τα λόγια, το 1979, ο δημοσιογράφος Νταν Ράδερ εισήγαγε στα δεκάδες εκατομμύρια των τηλεθεατών του 60 Μinutes, του μακροβιότερου μαγκαζίνο της αμερικανικής τηλεόρασης, την έννοια του Wellness. Ωστόσο, η κουλτούρα της ευεξίας, όπως έχει καθιερωθεί να αποδίδεται στα ελληνικά η ατομική ενασχόληση με τη σωματική και ψυχική φροντίδα, μπορεί να έχει βαθιά τις ρίζες της στο παρελθόν, όμως σαν οργανωμένη βιομηχανία μαζικοποιήθηκε στον απόηχο των κινημάτων αμφισβήτησης των 60s. Τα πρώτα οργανωμένα ιδιωτικά «Κέντρα Ευεξίας» εμφανίστηκαν στις ΗΠΑ στη δεκαετία του 1970 και άνθησαν μαζί με το ρεύμα του New Age και το φλερτ των Δυτικών με τις ανατολικές φιλοσοφίες. Αν κάποια ελευθεριακά κοινόβια ξεκίνησαν ως πειραματικές μικρογραφίες του «πώς να αλλάξουμε τον κόσμο», τα «Wellness Centers» μάθαιναν με το αζημίωτο τους επισκέπτες τους «πώς να βελτιώσουμε τους εαυτούς μας». «Καλό σας απόγευμα και... να προσέχετε τον εαυτό σας». Δύσκολα μπορεί να εντοπίσει κανείς το πότε ακριβώς εισήχθη στον ελληνικό δημόσιο λόγο η παραπάνω προτροπή, αντικαθιστώντας τα καθαρευουσιάνικα «υγιαίνετε» και «ευτυχείτε». Το πιθανότερο είναι ότι αποτελεί αυτούσια μεταφορά στα ελληνικά της αγγλοσαξονικής έκφρασης «take care of yourself» και καθιερώθηκε στα τέλη της δεκαετίας του 1980, μαζί με τις απαρχές της τότε «ελεύθερης» ραδιοφωνίας, της ιδιωτικής τηλεόρασης και των περιοδικών λάιφ-στάιλ που μας συμβούλευαν «να είμαστε ο εαυτός μας», αλλά με τον τρόπο που υπαγόρευαν οι διαφημιστές-διαμορφωτές κοινής γνώμης της εποχής. Η οικονομία της ευεξίας όπως τη γνωρίζουμε σήμερα εξελίχθηκε σταδιακά σε πολυσύνθετη βιομηχανία, όσο οι νεοφιλελεύθερες πολιτικές προέκριναν στροφή στην ατομική ευθύνη και επιβίωση, έναντι των ούτως ή άλλως αποψιλωμένων παροχών του κοινωνικού κράτους. Προπάτορας του σύγχρονου κινήματος ευεξίας θεωρείται ο Καναδός γιατρός και στατιστικολόγος δρ Χάλμπερτ Νταν, που το 1959 δημοσίευσε στην Καναδική Επιθεώρηση Δημόσιας Υγείας τη μελέτη «Τι είναι η υψηλού επιπέδου ευεξία», διαχωρίζοντάς την από την απλή «καλή υγεία ή απουσία ασθένειας» ως μια «κατάσταση δυναμικής αλλαγής, στην οποία το άτομο συνεχώς βαδίζει μπροστά, ανεβαίνοντας σε ανώτερο επίπεδο λειτουργίας». Το 1891 ο Luis Kuhn, ένας Γερμανός ξυλουργός, έγραψε τη «Νέα Επιστήμη της Θεραπείας», ένα χρονικό των προσωπικών του περιπετειών με χρόνιες ασθένειες και πώς τις ξεπέρασε, συστήνοντας φυσικές θεραπείες διά πάσα νόσο: καθαρό αέρα, αυστηρή χορτοφαγία, αποχή από το αλάτι και τη ζάχαρη και υδροθεραπεία, έναν συνδυασμό ατμόλουτρων και κρύων ντους για να «ξεφορτωθεί το σώμα τις ασθένειες». Ο Κουν άνοιξε μια κλινική στη Λιψία και είχε μια πολύ πετυχημένη καριέρα ως επιχειρηματίας της υγείας. Η περίπτωση του Κουν, του οποίου το βιβλίο έγινε μπεστ σέλερ σε πολλές γλώσσες, δεν ήταν μοναδική. Πολλοί Ευρωπαίοι έβλεπαν τη βιομηχανική, αστική κοινωνία ως εκφυλιστική, βλαπτική στο σώμα και την ψυχή και αντιμετώπιζαν με καχυποψία το ιατρικό κατεστημένο. Μετά το 1874, όταν η Γερμανία έκανε υποχρεωτικό τον εμβολιασμό για την ευλογιά, εμφανίστηκαν οι πρώτοι «αντι-εμβολιαστές ακτιβιστές» που καταδίκαζαν τα εμβόλια ως «δηλητήριο» και προπαγάνδιζαν εναλλακτικές θεραπείες. Στα τέλη του 19ου αιώνα εμφανίστηκε μια νέα πρακτική ευζωίας, που αγκαλιάστηκε αρχικά από νέα στρώματα εύπορων Ευρωπαίων. Ονομάστηκε «αναμόρφωση της ζωής» (Lebensreform) και αποτελούνταν από ένα σύνθετο δίκτυο ομάδων και οργανώσεων που πειραματίζονταν με τη χορτοφαγία, την άσκηση στην ύπαιθρο, τον γυμνισμό, τα ιαματικά λουτρά και την ηλιοθεραπεία. Πρόκειται για ένα αντιφατικό κοινωνικό ρεύμα που άνθησε στη Γερμανία και την Ελβετία, κορυφώθηκε μετά τον Α’ Παγκόσμιο Πόλεμο και συγκέντρωνε από νέους με οικολογικές και ειρηνιστικές ανησυχίες μέχρι αντισημίτες φυλετιστές που αφομοιώθηκαν από τον ναζισμό. Ο Γερμανός ιστορικός Μίχαελ Χο (Michael Hau) περιγράφει το Lebensreform ως ένα ρεύμα που «μεταμόρφωσε την έννοια της υγείας από την απουσία ασθένειας σε έναν ορθολογιστικό–υγιεινιστικό τρόπο ζωής, που δίνει έμφαση στην αυτοσυγκράτηση και στο μέτρο». Η λατρεία του λεπτού και μυώδους σώματος μπορεί να έχει τις ρίζες της στο αρχαιοελληνικό ιδεώδες, αλλά «ήταν το κίνημα των αναμορφωτών της ζωής που ανήγαγε το καλοφροντισμένο σώμα σε αρετή», μας εξηγεί ο Χο. «Μία από τις ειρωνείες της στροφής στον υγιεινισμό ήταν ότι ενίσχυε το αίσθημα προσωπικής ανεπάρκειας», συμπληρώνει σε σχετική μελέτη του. Καθώς το ιδανικό της τέλειας υγείας γινόταν κυρίαρχο, χρειαζόταν όλο και περισσότερη δουλειά για να επιτευχθεί. Οσο οι Ευρωπαίοι άρχισαν να δίνουν όλο και μεγαλύτερη σημασία στο σώμα τους, το άγχος για την εξωτερική εμφάνιση γέννησε μια ακόρεστη αγορά για οδηγούς αυτοβελτίωσης. Γεννήθηκε μια ολόκληρη βιομηχανία γύρω από την ευεξία, που κάλυπτε από υγιεινά τρόφιμα και αφεψήματα, τα σωστά ρούχα, τις αποδράσεις στα σανατόρια, ιαματικά λουτρά – σπα πολυτελείας, σαν αυτό που περιγράφει ο Τόμας Μαν στο «Μαγικό Βουνό». Πηγές: daily.jstor.org/the–false–promises–of–wellness–culture«The Cult of Health and Beauty in Germany, Α social History 1890–1930» – Michael Hau (University of Chicago Press)"
efsyn.gr,https://www.efsyn.gr/efsyn-city/synenteyxeis/222474_st-anatolitis-hioymor-den-ehei-ithiki-pyxida-oi-anthropoi-poy,ΣΥΝΕΝΤΕΥΞΕΙΣ,"Στ. Ανατολίτης: Το χιούμορ δεν έχει ηθική πυξίδα, οι άνθρωποι που το χρησιμοποιούν έχουν",2019-12-09 16:33, Γιάννης Καψάσκης ,"Είναι ένας από τους σύγχρονους εκπροσώπους της stand up κωμωδίας στην Ελλάδα, σε μια περίοδο που το ιδίωμα παρουσιάζει κατακόρυφη άνοδο δημοφιλίας. Το κοινό φαίνεται να το αγκαλιάζει και οι χώροι που φιλοξενούν τις παραστάσεις γεμίζουν, ταυτόχρονα όμως δε λείπουν οι επικριτικές φωνές και η απαξίωση από τα mainstream media. Ο Στέλιος Ανατολίτης προσπαθεί να τα ισορροπήσει όλα αυτά μέσα από κείμενα και opinion videos που περνούν από τις παθογένειες της ελληνικής κοινωνίας που εκ πρώτης μοιάζουν με ωκεανούς απογοήτευσης, στα χαρακτηριστικά μας και τους τρόπους έκφρασης που μας επιτρέπουν συλλογικά να επιπλέουμε. Ας ξεκινήσουμε από την κωμωδία. Είναι προφανές ότι το stand up βιώνει μια άνθηση τα τελευταία χρόνια, οι κωμικοί είναι περισσότεροι από ποτέ νομίζω, οι παραστάσεις συχνότατες, οπότε θα ήταν ασφαλές να υποθέσουμε ότι το κοινό είναι αναλόγως δεκτικό και ""εκπαιδευμένο"" πλέον σε αυτή τη μορφή κωμωδίας;  Έχεις δει βελτίωση σε αυτό, όσο περνούν τα χρόνια; Εξαρτάται. Ναι, υπάρχει τεράστια βελτίωση στο κοινό όπως και υπάρχει και τεράστια βελτίωση σε μένα. Μπορεί το κοινό να μην ήταν έτοιμο για όλο αυτό πριν πέντε χρόνια, αλλά ποιος σου λέει ότι εγώ ήμουν; Συνήθως, τείνουμε οι κωμικοί να είμαστε λίγο πιο «προχώ» από το κοινό (που είναι και λογικό). Βρίσκω όμως ότι μεγαλώνουμε μαζί, παρέα, αφουγκραζόμαστε ο ένας τον άλλον και κάπως ο δρόμος προς τα μπροστά είναι κοινός. Πιστεύω ότι έχουμε κοινό που ήθελε να δει stand up και μας βρήκε, αλλά και κοινό που δεν είχε ιδέα τι είναι αυτό και το αγάπησε. Και τα δύο τα βρίσκω εξαιρετικά κοπλιμέντα και θέλω να συνεχίσω να δουλεύω ώστε να κρατηθεί ψηλά όλο αυτό. Υπάρχει και κοινό που δεν ενδιαφέρεται. Και θα σου κάνει εντύπωση, αλλά αυτή τη στιγμή το πιο εχθρικό κοινό απέναντί μας είναι αυτό που νομίζει ότι ξέρει από stand up, επειδή είδε George Carlin.  *χασμουριέται* Βαρετοί ελιτιστές που αρέσκονται στο να μας βρίζουν. Επιλέγω αυτούς που τολμάνε, βγαίνουν από την βολή τους κι έρχονται στις παραστάσεις μας είτε να γελάσουν με την καρδιά τους είτε να φύγουν δυσαρεστημένοι, γιατί τελικά, δεν τους ταίριαζε αυτό που είδαν. Όλα είναι δεκτά. Εκτός από αυτούς που προανέφερα. Αυτοί είναι μιζέρια. Παράλληλα με αυτή την πτυχή, (θα έπρεπε να) προσαρμόζεται  αναπτυσσόμενο και το business του πράγματος.  Αυξάνονται όντως αντιστοίχως και οι χώροι που φιλοξενούν τις παραστάσεις, είναι οι διαχειριστές των χώρων  αυτών  συνεργάσιμοι, έχουν εμφανιστεί σπόνσορες, είναι το stand up comedy στην Ελλάδα το 2019  πεδίο βιοπορισμού;  Έχουμε φτάσει εκεί, ή όχι ακόμα; Νομίζω πως όχι. Ζούνε από αυτό αποκλειστικά, περίπου 7 άτομα. Νομίζω. Μπορεί και να ξεχνάω κάποιον, σχωράτε με. Οι περισσότεροι είμαστε στα οικονομικά όρια. Και δεν θα βελτιωθεί αυτό, λόγω πολύ κακών οικονομικών νόμων. Βάλε και το ελληνικό καλοκαίρι που διαλύεται εντελώς η φάση γιατί ο κόσμος ξεφαντώνει και καταλαβαίνεις ότι δεν είναι εύκολος χώρος να κινηθείς, μέχρι να αποκτήσεις σταθερό κύκλο εργασίας. Οι περισσότεροι κάνουμε κι άλλα πράγματα. Βέβαια, εδώ να πούμε ότι δεν ξέρω τι ανήκει στο πεδίο του βιοπορισμού πλέον. Η κατάσταση είναι λίγο ηλίθια. Ειδικά στην Αθήνα, έχει νοίκια 600 ευρώ για σπίτια 40 τ.μ. με βασικό μισθό 580 ευρώ. Οπότε, πραγματικά δεν ξέρω ποιος «βιοπορίζεται» από το επάγγελμά του. Επιβιώνει, ίσως. Ο κόσμος που αποτελεί την αγορά της ζωντανής σκηνής, που είναι το αίμα και η καρδιά του stand up κατ’ εμέ, είναι πολύ πιο γρήγορος στις αντιδράσεις του. Μαγαζάτορες σε γειτονιές, μικρά θέατρα και λοιπά, είναι κατά συντριπτική πλειοψηφία συνεργάσιμοι κι υποστηρικτικοί.  Για σπόνσορες, δεν ξέρω. Κάποιοι έχουν για κάποια πράγματα, εγώ δεν έχω. Γενικά είναι θετικές οι διαφημιστικές, είναι κι αυτές γρήγορες στις αντιδράσεις τους. Αυτό που αργεί και μπορεί να δώσει πνοή σε μια ολόκληρη βιομηχανία που παραπαίει, είναι η τηλεόραση. Ούτε που μας υπολογίζει. Βασικά δεν θεωρεί καν ότι είμαστε κάτι. Μαζεύουμε εκατομμύρια views συνολικά στο Υoutube και μας θεωρεί ερασιτέχνες. Παίζουμε σεζόν σε θέατρα και μας κοροϊδεύει. Είναι τρομακτικό αυτό που κάνουν, βασικά. Δεν θέλουν στην πραγματικότητα να δοκιμάσουν κάτι καινούργιο. Θέλουν να πουλάνε «αυτό που θέλει ο κόσμος» το οποίο κανείς δεν ξέρει τι είναι, παρά μόνο ότι περιλαμβάνει μέσα τον Λιάγκα και την Καινούργιου για κάποιον μυστήριο λόγο. Κι αυτό είναι ό,τι καινούργιο θέλουν (λογοπαίγνιο εν όψει). Σκέψου ότι μας έπαιρναν έναν – έναν τηλέφωνο για να πάμε στο «Ελλάδα έχεις Ταλέντο» να διαγωνιστούμε για να μας κρίνουν άνθρωποι που δεν έχουν σχέση με το stand up, ώστε να γίνουμε διάσημοι. Αυτό μας έλεγαν. Κι όταν τους απαντούσαμε «είμαστε επαγγελματίες, όχι ερασιτέχνες» η απάντηση ήταν, «μα πως, αφού κανείς δεν σας ξέρει». Καταλαβαίνεις λοιπόν, ότι επαγγελματίας είναι μόνο ο γνωστός, όχι αυτός που δουλεύει μια ολόκληρη σεζόν,1 ασταμάτητα, και κάνει κόσμο να γελάει. Τα κριτήρια επαγγελματισμού είναι η διασημότητα. ΖΗΤΩ Η ΛΟΓΙΚΗ! Ένα από τα θέματα που συζητούνται αρκετά τα τελευταία 2-3 χρόνια (και πολύ συχνά αποτελούν και σημείο αναφοράς στα sets και των διεθνών κωμικών) είναι  τα όρια που ενδεχομένως  θα έπρεπε να έχει η κωμωδία. Με ποια θέματα ""επιτρέπεται"" να αστειευτεί κάποιος, αν υπάρχουν  κόκκινες  γραμμές, είτε αυτές είναι ο σεξουαλικός προσανατολισμός, η θρησκεία, οι μειονότητες, τα καθεστώτα ή οτιδήποτε άλλο. Κάποιοι χρεώνουν αυτή την διαμάχη στην υπερευαισθησία του κοινού, λέγοντας ότι όλο και περισσότεροι ψάχνουν λόγους να νιώσουν προσβεβλημένοι, κάποιοι στο ότι υπάρχουν θέματα στα οποία δε χωράει το χιούμορ και μέσα σε όλα αυτά υπάρχει ""γόνιμο"" έδαφος για να αναπτυχθούν από ανησυχητικές έως και επικίνδυνες ιδέες και συμπεριφορές. Έχεις αντιληφθεί παρόμοιες κόκκινες γραμμές και στην εγχώρια κωμωδία; Είτε ως αντιδράσεις, είτε ως προειδοποιήσεις και που εντοπίζεις αυτή τη λεπτή ισορροπία μεταξύ ψυχαγωγίας και ευαισθησίας; Ωραία.  Δέστε ζώνες, να γράψω την αποψάρα μου. Στα σημεία που λέω πραγματικά την αποψάρα μου και δεν έχω δεδομένα να τη στηρίξω, θα το λέω για να μην θολώνουν τα νερά. Αυτό το θέμα έχει πολλούς άξονες. Και είναι σε πολύ μεγάλο βαθμό μια μίξη από πράγματα. Και δυστυχώς έχει και πολιτική χροιά. Πρώτον, δεν πρέπει να μπερδεύουμε το τι γίνεται στην Αμερική με το τι γίνεται στην Ελλάδα. Εδώ βγαίνουν οι δημοσιογράφοι και κάνουν μίμηση σεξουαλικής παρενόχλησης διερωτώμενοι αν υπήρχε συναίνεση και δεν ανοίγει ρουθούνι. Λένε «χιούμορ κάναμε».  Αυτό δεν είναι χιούμορ. Δεν μπορείς να κάνεις χιούμορ χτυπώντας το θύμα, τον αδύναμο. Δεν μπορείς να δέρνεις αλύπητα το περιθώριο. Δεν μπορείς να εξυψώνεις ηθικά μια εγκληματική πράξη βάζοντάς την στο πλαίσιο του αστείου. Δεν υπάρχει τίποτε αστείο και το δικαστήριο ήταν ξεκάθαρο στο πως το χειρίστηκε. Το «πρόβλημα» με το χιούμορ είναι ότι ο μηχανισμός του δεν είναι πολιτικός ή ήθικός. Η έκπληξη και η ταύτιση έρχονται ανάλογα με τις προσωπικότητές μας. Γι’ αυτό και σοκάρεται κόσμος όταν βγαίνουν ηχητικά ντοκουμέντα με νεοναζί να κάνουν αστειάκια για φούρνους. Εμένα δεν μου προκαλούν καμία έκπληξη. Το τι είναι αστείο, έχει να κάνει σε μεγάλο βαθμό με την ανατροφή σου. Και λέω ότι αυτό είναι «πρόβλημα» του χιούμορ γιατί ο τελικός κριτής ενός αστείου, είμαστε οι ίδιοι οι άνθρωποι. Κι όταν ένα αστείο βάλλεται εναντίον μιας μερίδας ανθρώπων που δεν έχουν την ίδια φωνή με τη δική σου, τότε έχουμε πρόβλημα. Το χιούμορ δεν έχει ηθική πυξίδα. Οι άνθρωποι που το χρησιμοποιούν έχουν. Γι’ αυτό και μιλάμε για gallows humour, black humour, πολιτική σάτιρα κλπ κλπ. Οπότε στο αν υπάρχουν θέματα που δεν κάνει να πιάνουμε, η απάντηση είναι ξεκάθαρα όχι. Στο αν είμαστε έτοιμοι ως άτομα να τα πιάσουμε, κρύβεται η παγίδα. Διότι ο σεξουαλικός προσανατολισμός κάποιου, μπορεί να είναι αστείος. Πόσα χρόνια γελάμε με τον γάμο; Με τα ραντεβού; Με όλα αυτά τα αδιανόητα βαρετά θέματα για μένα (αποψάρα, να ξέρετε), το πόση ώρα κάνουμε να ετοιμαστούμε κλπ. Αυτό που δεν είναι αστείο, είναι να προσάπτουμε, μέσω της κωμωδίας, χαρακτηριστικά σε ολόκληρες ομάδες ατόμων, εξαιτίας του σεξουαλικού τους προσανατολισμού. Ή του χρώματός τους. Ή οτιδήποτε.  Γενικά, η οδηγία είναι: «Μπορείς να μην είσαι αρ***ι;» Αν πετύχουμε αυτό, πάμε καλά. Προσωπικά, θεωρώ ότι είναι πολύ εύκολο να μιλάμε για ευθιξία και υπερευαισθησία γιατί μας αφαιρεί την ευθύνη να σκεφτούμε σοβαρά και να αναλύσουμε συμπεριφορές. Είναι πιο εύκολο κάποιος να είναι «ευαίσθητος» (λες κι είναι κακό, όλοι πρέπει να είμαστε αναίσθητοι) παρά να πεις «κάτσε, ρε. Τι εννοεί; Πως κατέληξε εκεί; Μήπως έχει δίκιο; Ας το ψάξω λίγο παραπάνω». Η γραμμή η δική μου είναι στην ατζέντα. Αν υπάρχει ατζέντα και πρόθεση, δεν είναι χιούμορ. Είναι κατήχηση, που γίνεται με χιούμορ. Διότι μπορείς να χρησιμοποιήσεις χιούμορ κι ας είσαι σκατάνθρωπος. Όσο για το αν μπορούμε να κατηγορούμε το χιούμορ για την ανάπτυξη επικίνδυνων ιδεών, εγώ προτείνω να κατηγορούμε τους ανθρώπους. Δεν υπάρχουν ιδέες χωρίς ανθρώπους κι αντίστοιχα, χιούμορ χωρίς ανθρώπους. Όσον αφορά εσένα τώρα, είτε αφορά ένα καινούριο σετ που θα ετοιμάσεις, είτε κάποιο online video, ποια είναι η δημιουργική σου διαδικασία; Υπάρχει κάποιο μοτίβο που ακολουθείς στο γράψιμο ή στο performance; Χμμ (ξύνει μούσι) Ξέρω ότι τελικός κριτής στα περισσότερα πράγματα είναι το κοινό. Δηλαδή θα δοκιμάσω κάτι μέχρι να πάρω την καλύτερη δυνατή απόκριση και να μπορώ να την σταθεροποιήσω. Αλλά και πάλι, αν κάτι παίρνει φοβερή απόκριση και δεν καλύπτει τις δικές μου γραμμές ποιότητας, τότε δεν το λέω. Δεν έχω μία και μοναδική διαδικασία. Ξέρω ότι τα περισσότερα συμβαίνουν στο κεφάλι μου για αρκετά μεγάλο χρονικό διάστημα. Εκεί κάπως ωριμάζουν. Αν έχω ιδέες, τις σημειώνω συνέχεια στο κινητό και μετά περνάνε στο χαρτί. Μετά τις αξιολογώ. Συνήθως παίρνω στυλό για να γράψω για δύο λόγους: Είτε γιατί θέλω κάτι να μπει στο χαρτί και να φύγει από το κεφάλι μου είτε γιατί αν δεν μπει στο χαρτί δεν καταλαβαίνω τι πρέπει να κάνω με αυτό. Στο performance, προσπαθώ να δω τι μου βγαίνει πρώτα να κάνω στη σκηνή και μετά να το δω γραμμή – γραμμή και να το φτιάξω. Μεγάλο κομμάτι της κωμωδίας μου βασίζεται στο πως αντιδράω εγώ απέναντι στα πράγματα και δεν θέλω να το χαλάσω αυτό. Πάντως περισσότερο χρόνο παίρνει το editing, σειρά με τη σειρά, λέξεις σωστές, με τις σωστές συλλαβές, να έχει ρυθμό, μια μουσικότητα, κάπως να σε παρασέρνει, να μην έχει γλωσσοδέτες, ή αν έχει να βρίσκονται εκεί για κάποιον λόγο. Κι αυτό για μένα είναι η μαγεία. Όχι, τόσο στην αρχική ιδέα, όσο στο πως αυτή μεταμορφώνεται και δεν έχει καμία σχέση με το πώς ξεκίνησε. Για μεγάλο χρονικό διάστημα κυκλοφορούσες μια σειρά βίντεο με τίτλο ""Τα Νεύρα Μου"" όπου καταπιανόσουν με διάφορα θέματα που σε εκνευρίζουν - από τους αντιεμβολιαστές και το Δημοσθένη Λιακόπουλο, μέχρι την πατριαρχία και το Μάρκο Σεφερλή - σχολιάζοντας και παραθέτοντας τις σκέψεις σου σχετικά.  Θα ήθελα να ξέρω καταρχήν, σε ποιους απευθύνεσαι σε ένα τέτοιου είδους βίντεο; Σε κόσμο που ακολουθεί το κανάλι σου και ενδεχομένως να συμφωνεί ήδη μαζί σου, ή και σε όσους στοχεύεις; Πως ήταν οι αντιδράσεις από τους μεν και τους δε, ιδίως μάλιστα σε μια εποχή που τα YouTube σχόλια είναι ένα οικοσύστημα από μόνο του και ο internet κόσμος διψάει για αίμα; Δευτερευόντως, ποια από τις κατηγορίες αυτές σε φτάνει στα όρια σου;  Ακόμη την κυκλοφορώ την σειρά. Δεν τελείωσε. Στα επόμενα δύο επεισόδια λογικά, θα τελειώσει. Πολλοί νομίζουν ότι επειδή άλλαξε το στυλ ή ότι δεν βάζω τον αριθμό του επεισοδίου μπροστά, ότι το σταμάτησα. Όχι, απλώς ακολουθώ τον αλγόριθμό για περισσότερη έκθεση. Και το στυλ άλλαξε επειδή άλλαξα κι εγώ. Όταν τα έκανα τα βίντεο, δεν απευθύνθηκα σε κανέναν. Δεν υπήρχε καμία περίπτωση αυτό το πράμα να πάει καλά, και μεταξύ μας δεν πήγε και ιδιαίτερα. Αν έκανα κανένα βίντεο κουτσομπολίστικο ή έλεγα ότι «πίνω τα ούρα μου», θα είχα πολύ παραπάνω από 20.000 συνδρομητές. Τα βίντεο υπάρχουν εκεί για όποιον θέλει να τα δει. Το ΥouΤube από μόνο του, δεν ξέρει τι θέλει. Έχει βαφτίσει έναν συγκεκριμένο αριθμό ενεργειών από τους χρήστες ως engagement και πάει με βάση αυτό. Οι ενέργειες είναι να δεις το βίντεο, να κάνεις like ή dislike και να σχολιάσεις, να το μοιραστείς ή οτιδήποτε. Με αποτέλεσμα ένα βίντεο που νευριάζει κόσμο ή είναι ακραίο ή είναι τέλος πάντων όχι καλό περιεχόμενο, να πηγαίνει τρένο από views και να βγάζει λεφτά, ενώ προκαλεί δυσφορία. Καταλαβαίνεις ότι όπου και να ήθελα να απευθυνθώ, δεν θα μπορούσα να προβλέψω το που θα στείλει η YouTube το βίντεό μου. Τυχαίνει να έχει δημιουργηθεί ένα echo chamber που να συμφωνεί αλλά υπάρχει ένα 10% το οποίο βλέπει τα βίντεο και κλονίζονται οι απόψεις του. Όλα καλά είναι. Και να συμφωνείς με κάτι, και να αλλάζεις όσο το βλέπεις. Όλα είναι η μαγεία της ανθρώπινης επικοινωνίας. Το αίμα στα σχόλια με έχει απασχολήσει πολύ. Θα κάνω ένα βίντεο σχετικό. Η άποψή μου είναι ότι κάναμε ένα τεράστιο λάθος. Κάναμε πάλι χαλί. Είδαμε αυτόν τον λαό να διψάει για αίμα και είπαμε «αγνόησέ τους». Κι όμως. Έτσι απλώς έγιναν ανεξέλεγκτοι. Και δεν είναι τόσοι πολλοί. Απλώς είναι οι μόνοι που γράφουν. Με αποτέλεσμα, να δει κανένας εξωγήινος ή μελετητής του μέλλοντος την κατάσταση στο ίντερνετ και να πει «τι νεύρα είχαν τότε οι άνθρωποι; Και γιατί είναι όλοι νεοναζί;» Στα όριά μου με φτάνει το ψέμα. Το επιτηδευμένο. Δεν με ενοχλεί η χαζομάρα. Με ενοχλεί η διαρκής και ανηλεής άρνηση να τη διώξουμε. Αυτό με ενοχλεί. Υποθέτω το να αφήσεις τη Θεσσαλονίκη για την Αθήνα ήταν από εκείνες τις μεγάλες αποφάσεις ζωής που όλοι έχουμε κληθεί να πάρουμε στη ζωή μας. Ήταν κάτι εύκολο ή όχι; Όσον αφορά την κωμωδία, είναι καλύτερα τα πράγματα στην πρωτεύουσα, ή υπάρχει χώρος παντού; Ήταν και δεν ήταν. Για διάφορους λόγους πηγαινοερχόμουν σχεδόν ασταμάτητα μεταξύ Αθήνας και Θεσσαλονίκης από το 2012. Είχε και  τρένο με 9 ευρώ, κρίμα να μην το εκμεταλλευτούμε. Οπότε δεν ένιωσα ότι μετακομίζω. Ένιωσα ότι μεταβαίνω σε μια άλλη φάση.  Και να σου πω, λίγο με διέλυσε η Θεσσαλονίκη. Την δούλεψα πολύ, την χόρτασα, την έμαθα, έζησα σε μια Θεσσαλονίκη γεμάτη ζωή και μέσα στην κρίση την είδα να χαζεύει, να εκφασίζεται, να εκπορνεύεται στην εύκολη διασκέδαση, το είδα όλο να σαπίζει ρε παιδί μου. Και λίγο ήταν βαρύ αυτό το πένθος.  Ειδικά όταν σκίζεσαι χρόνια και δεν καταφέρνεις τίποτα. Στην Αθήνα, στο πρώτο εξάμηνο, είδα διαφορά. Είναι μεγάλη πόλη, έχει μια νοοτροπία λίγο διαφορετική. Κάπως σαν να θέλουν να σε ανακαλύψουν. Στην Θεσσαλονίκη βλέπω κατάλοιπα μιας σκληρής και κλειστής επαρχίας, ένα περίεργο πράγμα που το είδα να γιγαντώνεται μέσα στην κρίση. Νιώθω ότι η Θεσσαλονίκη πήγε να πετάξει από πάνω της το «είμαι ένα μεγάλο χωριό» ακριβώς την εποχή που την χτύπησε η κρίση. Και δυστυχώς τα έκανε χειρότερα. Σε επαγγελματικό επίπεδο πάντα. Να μην παρεξηγηθώ, δεν το χρεώνω στους ανθρώπους αυτό, αποκλειστικά. Όταν σου κλείνουν την κεντρική αρτηρία της πόλης για δέκα χρόνια για να ανοίγουν τρύπες και να τις ξανακλείνουν, ε, κάπου διαλύεσαι. Κανένας σεβασμός από την κυβέρνηση και την πολιτεία. Όλα για την Αθήνα. Τα γύρω γύρω ας πνιγούν. Ναι, στην Αθήνα είναι καλύτερα για μένα. Μου πάει πιο πολύ ο ρυθμός της. Είμαι ένας άνθρωπος ήσυχος αλλά πολύ έντονος. Είναι λίγο αντιφατικό, αλλά θέλω λίγο χάος γύρω μου. Με ηρεμεί. Αλλιώς γίνομαι εγώ το χάος. Και δεν παίρνω φάρμακα για να είμαι χάος, παίρνω για να είμαι ήρεμος. (γέλια) Θέλω και το διάλειμά μου, όμως, εντάξει. Να υπάρχει ισορροπία. Δεν υπάρχει χώρος παντού, όχι. Στην επόμενη πενταετία ίσως δημιουργηθεί. Προς το παρόν όχι. Στην προηγούμενη σου παράσταση ""Μάχες με Νεράιδες"" έκανες αναφορά στην κατάθλιψη, στο πως δεν έχουμε έρθει ακόμα ως κοινωνία σε θέση να την αντιμετωπίσουμε αποτελεσματικά και όσο και να την εντάξεις σε ένα κωμικό κείμενο, παραμένει θέμα που πονάει. Έχουμε προοδεύσει καθόλου και τι πιστεύεις ότι θα μπορούσε να βοηθήσει σε αυτή την κατεύθυνση; Θα κάνω μια μικρή διόρθωση. Είπα ότι έχω διαγνωστεί με διπολική διαταραχή. Δεν μίλησα για την κατάθλιψη. Ανέφερα τη λέξη μανιοκατάθλιψη ως πολύ κακή ονομασία της διπολικής διαταραχής γιατί όλοι νομίζουν ότι η μανιοκατάθλιψη είναι μια σούπερ ντούπερ κατάθλιψη.  Κι απ’ ότι βλέπω πέφτω μέσα και πάλι.Στην νέα παράσταση με τίτλο «Χάπι» μιλάω σχεδόν αποκλειστικά για την κατάθλιψη, με νέα κείμενα. Ναι, έχουμε προοδεύσει κι έχουμε δρόμο ακόμα. Το γεγονός ότι μπορώ και το λέω χωρίς να γράφουν όλοι «ΣΟΚ!!1 ΠΑΡΑΔΕΧΕΤΑΙ ΟΤΙ ΕΙΝΑΙ ΤΡΕΛΟΣ» είναι η απόδειξη. Κι άλλοι το λένε. Μέσα στα όσα λένε, ακούγονται και μπούρδες αλλά αυτό είναι θέμα των γιατρών που τους ενημερώνουν.  Γενικά από το «raise awareness», μόνο να ωφεληθούμε μπορούμε. Κι ειδικά στον κλάδο της ψυχιατρικής όπου τα πράγματα δεν είναι άσπρο και μαύρο, μια κοινωνική πίεση θα βελτιώσει τους ασθενείς και τις υποδομές αλλά και το όλο σύστημα με τους γιατρούς. Το να έχεις στίγμα στην κοινωνία, είναι μόνο κακό. Δεν σε πάει πουθενά. Γενικώς, το να αρνείσαι την ύπαρξη κάποιου πράγματος επειδή δεν το καταλαβαίνεις ή τέλος πάντων, δεν έχεις χρόνο γι’ αυτό, δεν το εξαφανίζει. Το βάζει στο περιθώριο. Κι όλοι ξέρουμε τι γίνεται με το περιθώριο. Κι επειδή ως κοινωνίες αυτή τη στιγμή, περιθωριοποιούμε τα πάντα, ό,τι δεν ταιριάζει στο προσωπικό μας κουτάκι (αστείο που οι λέξεις «κοινωνία» και «προσωπικό» αλληλεπιδρούν με αυτόν τον τρόπο») το φτύνουμε, στο τέλος θα καταλήξουμε μόνο με περιθωριοποιημένους ανθρώπους που βρίσκονται μονίμως σε μια άμυνα. Όλοι έχουμε από κάτι.  Ας το μοιραστούμε, γιατί πόσα χαλιά να πλέξουμε πια; Ίσως το πρώτο bit που έστρεψε το αυτί μου προς εσένα, ήταν εκείνο για το metal. Ομολογώ πως δεν έχω τη διαλεκτική ωριμότητα ακόμα να ψελλίσω καν ""τη μεταλ"" αλλά πιστεύω έχεις μερικά επιχειρήματα για αυτό. Σε δεύτερη ανάλυση, πως έχει εξελιχθεί η αγάπη σου προς αυτό και τυχαίνει να έχεις πρόχειρο το all time favourite top 5 σου; Δεν έχω κανένα επιχείρημα. Δεν ασχολούμαι με οριστικά άρθρα σε ξενόφερτους ορισμούς. Το μέταλ. Η μέταλ. Ο μέταλ. Τα μέταλ. Ό,τι θέτε. Δεν με ενδιαφέρει. Σκοπός είναι να συνεννοούμαστε. Κι όταν έχω να πληρώσω ΔΕΗ στο τέλος του μήνα, η διαλεκτική ωριμότητα που καταδεικνύει το τι άρθρο θα βάλω μπροστά από το φανκ, νομίζω δεν βοηθάει πουθενά. Χαίρομαι που το λύσαμε εντελώς δημοκρατικά και χωρίς να είμαι καθόλου προκλητικός. Γι’ αυτό αγαπιόμαστε. Κι ας υπονοώ ότι όποιος ασχολείται με τα ποταπά αυτά πράγματα, είναι ποταπός ωσάν τον Ιζνογκούντ. Τι εννοείς δεν αγαπιόμαστε πια; Ωραία, θα βάλω μια λίστα να αγαπηθούμε ξανά. 1. Δεν μπορώ τις λίστες.2. Κάτι με κιθάρες.3. Κάτι εντελώς διαφορετικό από τα άλλα.4. Ένα άλμπουμ που είπες «ΡΕ ΦΙΛΕ, ΝΑΙ»5. Μια κλασικούρα τύπου Sabbath. Εκτός πλάκας, δεν έχω ιδέα. Είναι τόσο δύσκολο. Υπάρχει τόσο ωραία μουσική εκεί έξω, εντός κι εκτός μέταλ. Ανοιχτό μυαλό και καλά ηχεία παιδιά. Και ποτέ μπουζούκια. ΠΟΤΕ. Μα Στέλιο είπες ανοιχτό μυαλ…ΟΧΙ.  Μεγάλο όχι σε ό,τι πρεσβεύουν τα μπουζούκια: παρανομία, σεξισμός, μονόπλευρους κακοποιητικούς «έρωτες», βία, αλκοόλ κι αίμα στην άσφαλτο. Έχεις μια νέα παράσταση στα χέρια σου, με τίτλο ""Χάπι"". Τι μπορείς να μας πεις για αυτή; Ποιες είναι οι θεματικές της; Είναι μια παράσταση που έχει περίπου 30% υλικό παλιό, που δεν έπαιξα ποτέ και δεν ήξερα τι να το κάνω και 70% κείμενα που δημιουργήθηκαν τον τελευταίο μου χρόνο στην Αθήνα. Είμαι πολύ χαρούμενος που έχει κάποιες επικίνδυνες προσπάθειες μέσα, κείμενα που δεν θα τολμούσα ποτέ να σκεφτώ να τα γράψω, αλλά πλέον μπορώ. Αυτό το έλεγα στους φίλους μου και συμφωνούν και τα αδέρφια μου. Η μάνα μου δεν ξέρω. Νομίζω κι αυτή. Οι Νεράιδες ήταν μια πολύ όμορφη παράσταση. Ήταν ένα περίεργο ταξίδι από το δημοτικό στην εφηβεία και μπροστά, στην ενηλικίωση. Κι είχε σκληρά σημεία. Αλλά δεν ήταν ποτέ όσο σκοτεινή όσο θα ήθελα. Σαν άνθρωπος είμαι έτσι. Έχω ένα λίγο πιο σκληρό χιούμορ, πιο μαύρο. Κι ήθελα να μπορέσω να το φέρω στην επιφάνεια σε κάποια φάση. Όχι, ότι θα μείνει πάντα έτσι. Μπορεί στην επόμενη να κάνω ένα πάρτι με τις λέξεις. Μια γιορτή χαζομάρας. Που είμαι πολύ υπέρ. Δεν ξέρω. Δεν θέλω να μένω στάσιμος, το φοβάμαι πολύ αυτό.  Νιώθω ότι είχα την ανάγκη όμως να βουτήξω σε λίγο πιο μαύρα νερά, να βγάλω κάτι διαφορετικό. Να μιλήσω για τα κιλά μου, για τα ψυχοφάρμακα, για τον θάνατο, για την διπολική, για την κατάθλιψη. Να μιλήσω για το πόσο καταθλιπτικοί είμαστε οι Έλληνες αλλά δεν δεχόμαστε να μιλάμε γι αυτό. Έλεγα κάτι για χαλιά πριν. Αυτό. Και να είναι αληθινά αστείο. Και νομίζω το έχω καταφέρει σε αρκετά μεγάλο βαθμό. Δεν ξέρω πως θα εξελιχθεί αυτή η παράσταση σε ένα χρόνο. Δεν ξέρω τι κείμενα θα μαγνητοσκοπηθούν και θα έχουν τον τίτλο «ΧΑΠΙ». Ξέρω ότι στο σημείο που είναι τώρα, θέλω πολύ να το δει ο κόσμος και να μου πει τι νομίζει. Και ναι, είναι αστεία παράσταση. Και το βιβλίο μου είναι πολύ καλό και δεν με ρώτησαν τίποτα γι’ αυτό, οπότε να το πάρετε. Άντε, έχουμε να πληρώσουμε ενοίκια.  *κάνει καρδούλα με τα χέρια και άβολο χαμόγελο-εγκεφαλικό* Για την παράσταση «Χάπι» Ο Στέλιος Ανατολίτης έρχεται στο Θέατρο Ελιάρτ με το “Χάπι”, την νέα του σόλο παράσταση. Παράλληλα, παίρνει και τα χάπια του, γιατί αλλιώς δεν θα επιβιώσει. Μια παράσταση για τα παραπάνω κιλά, την επιστήμη, την κατάθλιψη, τα ψυχοφάρμακα και γενικά όλα τα θέματα που θα έπρεπε να συζητάει με ψυχολόγο. Που το κάνει κι αυτό, αλλά γιατί να μην το κάνει και δημόσια; Πιο σκοτεινή από τις “Μάχες με Νεράιδες”, πατάει πάνω σε προσωπικά βιώματα και περιστατικά για να βγάλει από μέσα του οτιδήποτε του φαίνεται παράλογο και καταπιεστικό. Επίσης, είναι υπερβολικά πολύ αστεία και δεν ξέρουμε αν θα αντέξετε. (εντάξει, γράφουμε και μια υπερβολή για να μπορέσει να πουλήσει κανένα εισιτήριο και να μας πληρώσει) και δεν πρέπει να την χάσει κανένας γιατί έχουμε και νοίκια να πληρώσουμε.  Ώρα έναρξης: 21:15 Διάρκεια: 75 λεπτά Είσοδος: 8 ευρώ Προπώληση: https://www.viva.gr/tickets/stand-up-comedy/eliart-theater/xapi/ Τηλ. Κρατήσεων: 2103477677"
efsyn.gr,https://www.efsyn.gr/ellada/ygeia/220057_i-omoiopathitiki-den-einai-polyteleia-apeythynetai-se-oloys,ΥΓΕΙΑ,"«Η ομοιοπαθητική δεν είναι πολυτέλεια, απευθύνεται σε όλους»",2019-11-22 22:30, Αφροδίτη Τζιαντζή ,"Σήμερα ξεκινάει τις εργασίες του στο Εθνικό Ιδρυμα Ερευνών το 18ο Πανελλήνιο Συνέδριο Ομοιοπαθητικής Ιατρικής, που θα ολοκληρωθεί την Κυριακή. Με ένα πλούσιο πρόγραμμα ομιλιών και εκδηλώσεων, που περιλαμβάνει από επίκαιρες ανακοινώσεις, θεατρικές και μουσικές παραστάσεις, καλλιτεχνικά δρώμενα, ανοιχτές συζητήσεις με το κοινό, χαιρετισμούς και παρεμβάσεις από διακεκριμένους επιστήμονες, μεταξύ άλλων από τον χώρο της Ψυχιατρικής, της Φαρμακολογίας και της Φιλοσοφίας, το συνέδριο επιχειρεί ένα γενναίο άνοιγμα τόσο στην ευρύτερη ιατρική κοινότητα όσο και στην κοινωνία. Ο γενικός ιατρός Μιχάλης Λέφας, πρόεδρος της οργανωτικής επιτροπής του συνεδρίου, το οποίο οργανώνει η Ελληνική Εταιρεία Ομοιοπαθητικής, μιλάει στην «Εφ.Συν.» για τον συνεχή διάλογο της ομοιοπαθητικής με τη «συμβατική» ιατρική και την επικαιρότητά της σε μια εποχή που το φαρμακευτικό-βιομηχανικό σύμπλεγμα αμφισβητείται ποικιλοτρόπως. ● Σε ποιον απευθύνεται το συνέδριό σας; Στην κοινότητα που ασχολείται με την ομοιοπαθητική στην Ελλάδα και όχι μόνο. Θέλουμε να αφορά όλους όσοι ασχολούνται με θέματα υγείας. Μπορούν να το παρακολουθήσουν ψυχολόγοι, ψυχοθεραπευτές, φυσιοθεραπευτές, όλοι οι επαγγελματίες της υγείας έχουν θέση. Εχουμε πολλές παρουσίες ψυχιάτρων και ψυχοθεραπευτών, ακριβώς επειδή θέλουμε να καλύπτει ένα ευρύτερο φάσμα. ● Συνομιλεί η ομοιοπαθητική με την ψυχοθεραπεία και πώς; Η ομοιοπαθητική μπορεί να συνομιλήσει με όλους, από τη στιγμή που πιστεύει ότι ακόμα και η συμπτωματολογία του ασθενούς είναι η καλύτερη που μπορεί να έχει ένας άνθρωπος, ανάλογα με τις συνθήκες που ζει. Γι’ αυτό τη σεβόμαστε, προσπαθούμε να την αφουγκραστούμε. Σε αυτή τη νοηματοδότηση των συμπτωμάτων, υπάρχει κοινός χώρος με την ψυχοθεραπευτική διαδικασία. Ενώνουμε τη φωνή μας με όλους αυτούς που αγωνιούν για τα προβλήματα υγείας και ασθένειας. Δουλεύουμε στην ιδέα του εμπλουτισμού μιας επιστημονικής γνώσης, όχι στη μονολιθικότητα. ● Μήπως η ομοιοπαθητική είναι πολυτέλεια; Εμείς λέμε ότι ικανοποιεί κυρίως μια ανάγκη. Δεν είναι πολυτέλεια, αλλά μια εναγώνια επιλογή. Δεν θα έρθει σε μας κανείς ως πρώτη επιλογή, αλλά ως τρίτη, τέταρτη, προσπαθώντας να βρει επιτέλους μια απάντηση στο θέμα υγείας που δεν μπορεί να λύσει μέσω των μεθόδων που ξέρει. Είμαστε σε ένα ιδιωτικό επίπεδο κυρίως, όχι επειδή δεν θέλουμε να συμμετάσχουμε στο δημόσιο σύστημα υγείας, αλλά επειδή το κοινωνικό σύστημα δεν το επιλέγει. Απευθυνόμαστε όμως σε ένα ευρύ κοινό. Στατιστικά ο ένας στους δέκα Ελληνες έχει επισκεφθεί ομοιοπαθητικό ιατρείο. ● Κάποιοι υποστηρίζουν ότι η ομοιοπαθητική έχει αποτελέσματα σε συγκεκριμένες κατηγορίες ασθενειών, π.χ. σε κάποια αυτοάνοσα. Υπάρχουν παραδείγματα; Υπάρχει μια φήμη ότι η ομοιοπαθητική έχει αποτελέσματα σε νοσήματα που αποκαλούνται «ιδιοπαθή», όπως είναι τα αλλεργικά, οι πονοκέφαλοι, οι κρίσεις πανικού... Σε μας έρχονται περισσότεροι ασθενείς από αυτές τις κατηγορίες γιατί δεν βρίσκουν μια σαφή καλή ανταπόκριση από τη συμβατική ιατρική. Πολύ καλή ανταπόκριση μπορούν να έχουν και τα παιδιά. Μπορούμε να τα καλύψουμε αποτελεσματικά, ώστε να αναπτύξουν ένα πολύ δυνατό ανοσοποιητικό σύστημα και να αποφύγουν προβλήματα υγείας που εμφανίζονται αργότερα. Για μας έχει λιγότερη σημασία η ονομασία της ασθένειας και περισσότερη ο άνθρωπος. Αν έρθουν σε μας είκοσι ασθενείς με έλκος του δωδεκαδακτύλου, θα τύχουν είκοσι διαφορετικών θεραπειών. ● Ποια είναι η παράδοση της ομοιοπαθητικής στην Ελλάδα; Διεθνώς η ομοιοπαθητική επιστήμη έχει μια ιστορία δυόμισι αιώνων. Στην Ελλάδα ως οργανωμένη κατάσταση εμφανίζεται το 1967, όταν ο γιατρός κ. Βυθούλκας και η ψυχίατρος κ. Μπαχά κάνουν τα πρώτα βήματα. Η ομοιοπαθητική στην Ελλάδα έχει ένα από τα καλύτερα επίπεδα παγκοσμίως και χαίρει μεγάλης εκτίμησης στη διεθνή κοινότητα. ● Σας ταυτίζουν ποτέ με τους αντιεμβολιαστές ή άλλα ρεύματα που θεωρούνται οπισθοδρομικά, έως και σκοταδιστικά; Δεν έχουμε καμία σχέση με το αντιεμβολιαστικό κίνημα. Δεν πιστεύουμε πολύ ότι η δράση των εμβολίων είναι ο αποτελεσματικότερος τρόπος να λύνει κανείς τα προβλήματα του ανοσοποιητικού. Αλλά δεν συντασσόμαστε με κανέναν τρόπο με μια επιφανειακή αντιμετώπιση που λέει να μην κάνουμε εμβόλια γιατί έχουν παρενέργειες ή ότι αυξάνουν δήθεν κινδύνους. Τα θέματα υγείας πρέπει να τα δει κανείς με μια ευρύτερη και βαθύτερη οπτική. Οχι να συντάσσεται με τσιτάτα. ● Υπάρχουν στην Ελλάδα συνεργασίες ομοιοπαθητικών θεραπευτών με άλλους κλάδους; Εχουν υπάρξει συνεργασίες, π.χ. σε γυναικολογικά θέματα στο Νοσοκομείο «Ελενα», στην κεφαλαλγία, υπάρχουν προτάσεις για ογκολογικούς ασθενείς. Προτείνουμε συνεργασίες, αλλά δεν βρίσκουμε πολλές ανοιχτές πόρτες. Το πειραματικό επίπεδο συνήθως μανατζάρεται από τις φαρμακευτικές εταιρείες. Εμείς ευτυχώς ως εναλλακτικό κίνημα είμαστε μακριά από τις φαρμακοβιομηχανίες. Ετσι όμως δεν έχουμε και πολύ μεγάλα κονδύλια. Παρ’ όλα αυτά, σε πανεπιστημιακό επίπεδο γίνονται προσπάθειες να βρεθεί ένας κοινός τόπος. ● Πώς κρίνετε την εξάπλωση των διάφορων παραφαρμάκων με την ταμπέλα του «φυσικού» ή «βιολογικού»; Ομοιοπαθητική δεν σημαίνει μαντζούνια. Εμείς θέλουμε να βοηθήσουμε τον ασθενή να ξεπεράσει το πρόβλημά του, όχι να παίρνει π.χ. για το βρογχικό άσθμα εφ’ όρου ζωής ένα βρογχοδιασταλτικό ή ένα πολυβιταμινούχο σκεύασμα. Είναι πολύ μακριά από εμάς η λογική των συμπληρωμάτων, που είναι και ακριβά. ● Η ομοιοπαθητική ιατρική μπορεί να είναι προσβάσιμη σε όλους; Ναι, μπορεί να είναι λαϊκή ιατρική και αυτό έχει συμβεί σε προηγούμενες ιστορικές περιόδους, π.χ. στις ΗΠΑ στον Μεσοπόλεμο. Μπορούμε να ξανακερδίσουμε αυτόν τον χώρο αν τύχουμε μεγαλύτερης αποδοχής από την ακαδημαϊκή κοινότητα και τον κόσμο. Στην Ελλάδα έχουν γίνει παρεμβάσεις στα δημοτικά ιατρεία του Δήμου Ρέντη και του Δήμου Κορυδαλλού, με δωρεάν παροχή ομοιοπαθητικών θεραπειών στους δημότες. Αν κάποιος δήμος ζητήσει από την Ελληνική Εταιρεία Ομοιοπαθητικής να στηρίξει κάποιο πρόγραμμα, θα ανταποκριθούμε άμεσα. ● Ποιος ο στόχος σας για το μέλλον; Να έρθουμε σε μεγαλύτερη σύνδεση με το σώμα του ασθενούς και μεγαλύτερη σύγκλιση με την ακαδημαϊκή κοινότητα, χωρίς να χάσουμε την ταυτότητά μας. ■ Πληροφορίες: homeopathy.gr"
efsyn.gr,https://www.efsyn.gr/efsyn-city/synenteyxeis/219384_mas-dinei-dynami-oti-paidia-pianoyn-tis-kithares-anti-na-ginoyn,ΣΥΝΕΝΤΕΥΞΕΙΣ,«Μας δίνει δύναμη ότι παιδιά πιάνουν τις κιθάρες αντί να γίνουν χουλιγκάνοι ή χρυσαυγίτες»,2019-11-18 10:39, Γιάννης Καψάσκης ,"Το να κυκλοφορήσει ένα rock συγκρότημα έναν αξιόλογο δίσκο και να είναι σε θέση να μετουσιώσει σε λόγια τη διαδικασία σκέψης πίσω από αυτόν σε μια συνέντευξη, είναι μια νίκη που δεν έρχεται πολύ συχνά στο χώρο μας. Το να μπορεί όμως να στοιχειοθετεί τη δομική ύπαρξη μερικών τραγουδιών, σε συνάρτηση με μια ώριμη και λελογισμένη κοσμοθεωρία, χωρίς υποκρισία και απελπισμένες απόπειρες δημοσίων σχέσεων, είναι ένας μικρός θρίαμβος και, συγχωρήστε μου την υπέρβαση, αφήνει τη μουσική καθεαυτή σε δεύτερη μοίρα. Ο Σεραφείμ Γιαννακόπουλος, αφού ηχογράφησε μερικά από τα πιο ευφάνταστα θέματα τυμπάνων που ακούσαμε φέτος, στο πρόσφατο “Faith In Physics” album των Αθηναίων Planet Of Zeus, μας μίλησε για μια σειρά προβληματισμούς που (όλοι θα έπρεπε να) μοιραζόμαστε και που στην ουσία τους, είναι σημαντικότεροι και από το rock'n'roll το ίδιο. Album νούμερο 5, σχεδόν 20 χρόνια στην πλάτη, αμέτρητες συναυλίες, πιστοί οπαδοί, ανεξίτηλο σημάδι σε αυτό που λέμε ελληνική μουσική σκηνή. Νιώθετε βετεράνοι πλέον; Πόσο διαφορετικό είναι για εσάς όλο αυτό πια; Δε νομίζω ότι υπάρχει έστω και ένας από εμάς, ο οποίος αισθάνεται βετεράνος. Πιθανότατα όταν συμβεί αυτό, το συγκρότημα δε θα έχει και πολλά να πει, μουσικά μιλώντας. Όπως και σε όλες τις πτυχές της ζωής, η κακώς εννοούμενη ασφάλεια και ο εφησυχασμός που προκαλεί, μπορεί να καταστρέψει τα πάντα. Ξέρουμε ότι έχουμε πετύχει πολλά. Η απάντηση αυτή δεν έρχεται σαν απάντηση Σταρ Ελλάς, σύμφωνα με την οποία η μετριοφροσύνη μας είναι το χειρότερό μας ελάττωμα. Μάλλον το αντίθετο. Σίγουρα έχουμε αποκομίσει εμπειρία, αλλά και εμπειρίες, την οποία τη μοιραζόμαστε με νεότερες μπάντες που μας εκφράζουν, μπας και βρουν το δρόμο στρωμένο με άσφαλτο πια. Αυτό που πραγματικά έχει αλλάξει, μιας και σαν συγκρότημα είμαστε βαθιά ανταγωνιστικοί, είναι το γεγονός ότι έχει χαθεί η προηγούμενη συνθήκη, κατά την οποία η μπάντα σε κάθε βήμα της, από μία συναυλία μέχρι μία κυκλοφορία, είχε κάτι να κερδίσει. Τώρα καλώς ή κακώς, η μπάντα είναι εδραιωμένη και ο αγώνας δίνεται για να κρατήσουμε το κεφάλι μας πάνω από την επιφάνεια του νερού και όχι για να αναδυθούμε σαν νέα τέρατα της αβύσσου. Έχει πολύ ενδιαφέρον το πως μπορούμε να μιλάμε υπό την οπτική των ανθρώπων που έχουν μίλια κάτω από τα παπούτσια τους. Υπάρχουν πράγματα που έχουν γίνει ευκολότερα σε αυτό που κάνετε τώρα και πως βλέπετε τους νέους; Έχει “πόδια” αυτή η σκηνή που χτίστηκε από τότε που ξεκινήσατε, φαίνεται να έχει διάρκεια; Βεβαίως και τα πράγματα έχουν γίνει πιο εύκολα και έτσι πρέπει. Από τα πρώτα βήματα μας πιστεύουμε ότι δεν έχει κανένα νόημα να πετυχαίνεις κάτι σε βαθιά ατομικό επίπεδο. Αν η επιτυχία ενός συγκροτήματος δεν αφήσει πίσω της ένα σταθερό δρόμο επικοινωνίας της Ελλάδας με το εξωτερικό, αν δε μοιραστούμε την τεχνογνωσία που αποκτήσαμε στην πορεία με νεότερα συγκροτήματα, των οποίων το μάτι “γυαλίζει”, σε μουσικό αλλά και ανθρώπινο επίπεδο, αλλά και δε δημιουργήσει ένα περιβάλλον δημιουργίας στην Ελλάδα με γραφίστες, ηχολήπτες, σκηνοθέτες, εργοστάσια κοπής δίσκων και μεταξοτύπηδες, τότε απλά θα έχουμε πάρει κάτι ανεκτίμητο, θα το έχουμε βάψει μπλε και θα το έχουμε πετάξει στη θάλασσα. Η σκηνή έχει “πόδια”, αλλά για να γίνει πραγματική σκηνή θα πρέπει να αποκτήσει μία σφαιρικότητα. Πρέπει αυτό να συμβεί σε πολλά μουσικά ιδιώματα παράλληλα. Να έχεις ροκ, χιπ χοπ, πανκ, ηλεκτρονική, νόιζ, τζαζ, φανκ, κλασική  παραγωγή και το κοινό να αγκαλιάζει εξίσου τα πάντα. Γιατί το να έχεις απλά κλώνους κουρδισμένους σε drop D, είναι με μαθηματική ακρίβεια η συνταγή της καταστροφής. Η δίοδος προς την Ευρώπη τώρα είναι ανοιχτή. Σκεφτείτε το σα μία ανοιχτή πύλη τηλεμεταφοράς. Αν συνεχίσουμε να στέλνουμε συγκροτήματα, τα οποία είναι αυτό που λέω εγώ χαζοstoner, αυτή σύντομα θα κλείσει. Αν δείξουμε ότι εδώ κάτι συμβαίνει, μεταλλάσσεται και προχωράει σαν υγιής ακαδημία αθλητισμού, τότε έχουμε ελπίδα να την κρατήσουμε για πάντα ανοικτή. Το φετινό “Faith In Physics” είναι το δεύτερο album σας στη σειρά που επέδειξε σημάδια αντικομφορμισμού, που δεν ακολούθησε την πεπατημένη των 3 πρώτων, παρόλο που εκείνα ήταν που έχτισαν σε μεγάλο βαθμό τη φήμη των Planet. Φυσικά, αυτό είναι και το μεγάλο του πλεονέκτημα, οπότε είναι ασφαλές να υποθέσουμε ότι εφόσον αποτελεί μια φυσική στροφή στην πορεία σας, το 2019 είναι μια καλή εποχή για εσάς; Αν ρωτούσες τον Thom Yorke κατά τη διάρκεια της μετάβασης από το “OK Computer” στο “Kid A”, είναι δεδομένο πως θα σου απαντούσε ότι ο ίδιος δε βλέπει κάποια φοβερή μεταστροφή. Αν έβλεπε, λογικά αυτό θα σήμαινε ότι το άλμπουμ αυτό θα ήταν προϊόν σκέψης και όχι καλλιτεχνικής και συναισθηματικής ανησυχίας. Ακόμη χειρότερα μπορεί να ήταν ένα επικοινωνιακό τρικ πρόκλησης, για να γραπωθεί ένα συγκρότημα στο τώρα και να παραμείνει επίκαιρο. Πράγμα το οποίο, ιδίως στη συγκεκριμένη περίπτωση, δεν αντικατοπτρίζει καθόλου την αλήθεια. Στη δική μας περίπτωση, μας φαίνεται πολύ αστείο να μιλάμε για μουσικό αντικομφορμισμό, μιας και οι αλλαγές στα αυτιά μας ακούγονται μηδαμινές.. Η μπάντα και ως ομάδα, αλλά και ως ξεχωριστές προσωπικότητες βελτιώνεται, μεγαλώνει, εξελίσσεται και προχωράει. Ταυτόχρονα σε κάθε άλμπουμ προσπαθεί να αποτυπώσει ηχητικά τα ερεθίσματα που λαμβάνει σε προσωπικό, αλλά και κοινωνικό επίπεδο. Σε μία εποχή σαν τη σημερινή, το “Faith in Physics” αντικατοπτρίζει το πως οι Planet of Zeus αντιλαμβάνονται το τώρα. Αν σε κάποιους δεν αρέσει, υπάρχει όλος ο προηγούμενος κατάλογος για να τους καλύψει. Κάθε μέρα μακαρόνια με κιμά δε γίνεται. Πράγμα που μας φέρνει σε ένα παράδοξο. Θα περίμενε κανείς ότι οι Planet έχοντας κλείσει τον κύκλο τους στο heavy/stoner/doom χώρο (πείτε το όπως θέλετε) θα χάραζαν πορεία προς το universal rock n roll με ότι αυτό συνεπάγεται. Παρόλα αυτά, το καινούριο album κυκλοφορεί από την ιταλική Heavy Psych Sounds, ένα booking agency/δισκογραφική εταιρεία που δραστηριοποιείται στον προαναφερθέντα χώρο. Δε θέλατε να ξεφύγετε από αυτό το πλαίσιο; Είστε μέχρι στιγμής ευχαριστημένοι από αυτή τη συνεργασία; Ως γνωστόν, οι δύο τελευταίοι δίσκοι μας κυκλοφόρησαν από τη δική μας δισκογραφική εταιρεία, την ihaveadrum records. Η Heavy Psych Sounds ήρθε σε μία εποχή κατά την οποία θέλαμε να μειώσουμε τις δραστηριότητες με τις οποίες ασχολούμαστε και να τις αφήσουμε με μία έντιμη συμφωνία σε κάποιους, οι οποίοι τις κάνουν πολύ καλύτερα. Αυτό μας εξασφάλισε λίγο περισσότερο χρόνο, αρκετά πιο καθαρό μυαλό και ένα κατά πολύ μεγαλύτερο δίκτυο διανομής. Είναι μία παγκόσμια κυκλοφορία και την πρώτη μέρα της, βρισκόταν στα ράφια όλων των δισκοπωλείων του κόσμου. Αυτό για μας είναι κέρδος. Οι υπόλοιπες δισκογραφικές που μπορεί να μας προσέγγισαν ήταν εκτός τόπου και χρόνου. Η ίδια η εταιρεία είδε σε μας την ευκαιρία να ανοιχτεί με έναν ήπιο τρόπο σε έναν πιο οικουμενικό ήχο, χωρίς να σπαζοκεφαλιάσει ιδιαίτερα το ήδη υπάρχον ακροατήριο της και να τους δείξει ότι στο μέλλον τα ηχητικά παντρέματα θα είναι κάπως έτσι. Προσωπικά, πάντα εκτιμούσα τους καλλιτέχνες που μπορούσαν να εκφράζονται και εκτός της μουσικής τους. Είτε είχε να κάνει με δηλώσεις, είτε με πράξεις. Εννοώ ότι θα έπρεπε κάποιος να μη φοβάται να βγει και να πει τι σημαίνει το να κάνει ας πούμε 10 συνεχόμενα sold out shows, ή ποια είναι η συμβολή του στην ανάπτυξη μιας τοπικής σκηνής, χωρίς να ανησυχεί ότι κάποιοι θα ενοχληθούν από τα λόγια του. Συμφωνούμε σε αυτό; Κι αν ναι, πότε θα λέγατε ότι αυτός ο καλλιτέχνης θα το έχει παρακάνει; Υπάρχει κάποιο όριο που δε θα έπρεπε να υπερβεί; Είμαστε σίγουρα άνθρωποι που λένε ανοιχτά τι σκέφτονται. Απομυθοποιήσαμε μία κατάσταση που παγιωνόταν, όπως αυτή με τα ψεύτικα sold out και τη δημιουργία μιας πλαστής μυθολογίας στα social media γύρω από τη διεθνή επιτυχία μιας μπάντας. Παρουσιάστηκε το παράδοξο μπάντες προϊόντα του υγιούς underground, να συμπεριφέρονται με τρόπο που ο Μιχάλης Χατζηγιάννης θα ντρεπόταν, για παράδειγμα. Αλλά αυτά είναι τα λιγότερα σημαντικά. Το να δηλώσουμε δημοσίως ότι δε ζούμε από τους Planet, το ότι έχουμε τρεις δουλειές ο καθένας και ότι αγγίζοντας τα 35 συνεχίζουμε να βρισκόμαστε στο δρόμο, πέρα από το γεγονός ότι μας επιτρέπει να κάνουμε χιούμορ με κάτι που μας πονάει, σαν αυτή την ανεξήγητη ορμή που σε πιάνει στις κηδείες και σε ωθεί στο πιο ατόφιο χιούμορ, μας ηρεμεί μιας και δε θα θέλαμε στο μέλλον κάποιοι νεότεροι, με δικά μας λάθος δείγματα, να κάνουν μία επιλογή ζωής πολύ βιαστική και εσφαλμένη. Με τη μουσική και την ομαδική πίστη στην ουτοπία δεν καταπιάνεσαι για να πιάσεις την καλή. Ξέχνα το. Καταπιάνεσαι γιατί αν δεν το κάνεις θα πηδήξεις από το μπαλκόνι. Αυτό είναι ανεκτίμητο και δεν κλέβεται. Τέλος, επιλέγουμε μία πολιτική στάση ζωής. Μας νοιάζει τι συμβαίνει στο διπλανό μας, το ζούμε και οι ίδιοι, εκφραζόμαστε ανοιχτά, όχι στα πλαίσια ιδεολογικής γραμμής, αλλά στα πλαίσια του ορθολογισμού και μάλλον το έχουμε παρακάνει. Γιατί ήδη μας έχει στοιχίσει. Αλλά έτσι είναι η ζωή. Αυτοί είμαστε. Χαμογελάκια, χειραψίες και αγκαλιές με υπανθρώπους σαν κι αυτούς της Χρυσής Αυγής για παράδειγμα, δε θα πάρεις ποτέ από εμάς. Αν υπήρχε ένα αρχείο με όλα όσα έχουν ειπωθεί για τους Planet όλα αυτά τα χρόνια, είτε από όσους τους έχουν ακούσει, είτε από ανθρώπους εντός της μουσικής βιομηχανίας, είτε από τον Τύπο, έχω την αίσθηση ότι θα ήταν 70% θετικά και 30% αρνητικά. Πόσο σας επηρεάζουν τα μεν και τα δε; Γίνεται καλύτερη η μέρα σας από ένα τυχαίο σχόλιο κάποιου παιδιού που σας είδε σε μια συναυλία και σας λάτρεψε, ή ενός δημοσιογράφου (που ακόμα κι αν κυνηγάει τα κλικ) σας χάιδεψε με την πένα του; Κι εξίσου σημαντικό, σας χαλάει τη διάθεση μια απαξιωτική κριτική σε κάποιο περιοδικό, ή ένα (έστω και κακόγουστο) χιουμοριστικό post σε σατιρική σελίδα για την ελληνική σκηνή; Φυσικά και τα παρακολουθούμε όλα. Μπορώ να σου μιλήσω για όλα τα σχόλια που έχουν γραφτεί σε όλα τα βίντεο μας στο YouTube. Μας βοηθάει να περνάμε την ώρα μας στο van κάνοντας χαβαλέ. Κάποιοι άλλοι λύνουν σταυρόλεξα. Εμείς κάνουμε αυτό. Από αληθινά σχόλια, μέχρι προφίλ φτιαγμένα την προηγούμενη μέρα απλά και μόνο για να μας βρίσουν κάτω από ένα τραγούδι μας. Δεν επηρεαζόμαστε ιδιαίτερα. Ξέρουμε που πατάμε. Συνεχίζει να μας εκπλήσσει το γεγονός ότι η απουσία ζωής σε ορισμένους ανθρώπους είναι τόσο τεράστια. Το μόνο που μας δίνει τρομακτική δύναμη είναι ότι υπάρχουν παιδιά στο Αγρίνιο, στην Καλαμπάκα κτλ. που μετά από μία συναυλία μας έπιασαν κιθάρες και διάλεξαν αυτό αντί να γίνουν χουλιγκάνοι ή χρυσαυγίτες. Όπως επίσης ότι όταν μια μέρα πεθάνω, δύο τύποι στη Μυτιλήνη θα πούν “Να πιούμε δύο ουζάκια στην υγειά των Planet;” Αυτό μας αρκεί και αυτό μας κρατά στο δρόμο. Για τα “μουσικά” media δεν έχω καν την υπομονή να μιλήσω. Το σάλιο έχει στερέψει. Έχοντας υπάρξει άνθρωπος που έμαθε μουσική, αγόρασε δίσκους και διαμόρφωσε μία άλφα αισθητική εξαιτίας ανθρώπων σαν το Θανάση Μήνα και το μουσικό τύπο για παράδειγμα, με θλίβει σε σημείο πρόκλησης εμετού η σημερινή κατάσταση. Ας το αφήσουμε για άλλη φορά. Ετοιμάζετε μια ευρωπαϊκή περιοδεία με τους Kvelertak τους επόμενους μήνες. Δεν ξέρω αν αυτοί είναι στην ίδια φόρμα όπως κάποτε (τους είχα δει τελευταία φορά το 2011), όμως σε κάθε περίπτωση έχουν λόγο να αγχώνονται που θα βγαίνουν μετά από εσάς. Πιστεύετε ότι ένας special guest ή ένα support act που θα παίξει καλύτερα, έχει να κερδίσει περισσότερα από ένα τέτοιο tour από ότι αν το έκαναν οι ίδιοι ως headliners; Δεν έχουν να φοβηθούν τίποτα. Το να έχεις μία support μπάντα η οποία παίζει πραγματικά καλά και σου αρέσουν τα τραγούδια της, κάνει τους headliners να βγαίνουν με ακόμη περισσότερη όρεξη και στα πλαίσια του υγιούς ανταγωνισμού να παίζουν ακόμη καλύτερα. Τελικά αυτό επιτρέπει στο θεατή να φύγει με ένα χαμόγελο μέχρι τα αυτιά και μία χορταστική μουσική εμπειρία. Μία εμπειρία που για εκείνο το βράδυ μόνο, του δίνει την ψευδαίσθηση, ότι το επόμενο πρωί θα ξυπνήσει και ο κόσμος και οι άνθρωποι θα είναι διαφορετικοί. Βέβαια, μετά τις 24:00 η άμαξα γίνεται κολοκύθα και το γοβάκι ακόμη να βρεθεί. Εμείς σα συγκρότημα έχουμε να κερδίσουμε πάρα πολλά, μιας και οι Kvelertak είναι από τις αγαπημένες μας μπάντες και δίχως φόβο μας δίνουν την ευκαιρία να ακουστούμε σε ένα ακόμη πιο ευρύ ευρωπαϊκό κοινό και μάλιστα κάτω από τις καλύτερες δυνατές συνθήκες. Ζούμε στην εποχή του “Faith In Physics” και θα ήθελα να ξέρω από όλες τις κατηγορίες ανθρώπων που περνάνε από τη θεματολογία αυτού του δίσκου (οπαδούς επίπεδης Γης, αντιεμβολιαστές, αρνητές της κλιματικής αλλαγής, ακροδεξιοί, θρησκόληπτοι) ποιοί είναι οι χειρότεροι; Ποιοι στ' αλήθεια σας αγχώνουν και που κρύβεται η ελπίδα απέναντι σε όλα αυτά; Αρχικά, να σημειώσουμε ότι στο 99% των περιπτώσεων, οι παραπάνω πεποιθήσεις συνυπάρχουν στους ίδιους ανθρώπους. Μιλάμε για τον ίδιο άνθρωπο. Φυσικά και πιο επικίνδυνος είναι ο φασίστας, μιας και ο φασισμός θέλει πράξεις και όχι λόγια. Θέλει ομάδες κρούσης, θέλει μαχαίρια και σιδερογροθιές. Σε αγνό ιδεολογικό επίπεδο, δε μπορεί να σταθεί, αλλά ούτε και να πείσει. Τα λόγια τα αντιμετωπίζουμε και μάλιστα σχετικά εύκολα. Τα μαχαιρώματα σε πρόσφυγες όχι. Ζούμε σε μία χώρα, η οποία παραδοσιακά αποτελούσε σταυροδρόμι των λαών και μάλιστα ιστορικά, τις μεγαλύτερες της στιγμές τις έζησε αναπτύσσοντας ορισμένα από τα σπουδαιότερα εμπορικά κέντρα. Χριστιανοί, μουσουλμάνοι, Εβραίοι, Αρμένιοι, Κούρδοι, Πόντιοι συνυπήρχαν και μεγαλουργούσαν ειρηνικά. Στην Ελλάδα έχουν ζήσει και αποτελούν αναπόσπαστο κομμάτι της ιστορίας της, σχεδόν όλες οι φυλές και η πραγματική Ελλάδα σαν πνεύμα και όχι σαν έθνος, στο μυαλό μου ενώνει τρεις ηπείρους. Από τους Σλάβους που μεταφέρθηκαν στη Μάνη, λόγω του λοιμού στη Μονεμβασιά, για να γεμίσουν και πάλι τα χωριά, μέχρι τους Σμυρνιούς, τους Αιγυπτιώτες κτλ. Στην πορεία, λόγω συνθηκών που διαμορφώθηκαν από συγκεκριμένα ρεύματα και κόμματα και με οριακή πλαστογράφηση της ιστορίας φτάσαμε να είμαστε μια χώρα καρικατούρα, την ίδια στιγμή που αγκαλιάζοντας τις ίδιες τις ιδιαιτερότητες της περιοχής μας θα μπορούσαμε να είμαστε ένα οικονομικό και πολιτισμικό λίκνο. Εγώ σημαιοφόρος δεν υπήρξα, παρά τους βαθμούς μου, αλλά έξι χρόνια από τη ζωή μου τα πέρασα χορεύοντας ελληνικούς παραδοσιακούς χορούς. Να φοράω τη φουστανέλα μου και να καμαρώνω σα γύφτικο σκεπάρνι με τα ψαλίδια μου. Δε θα συγχωρήσω ποτέ όλους αυτούς, οι οποίοι παίζοντας με τη φωτιά, προσπάθησαν να χαρίσουν την ελληνική σημαία ως σύμβολο τόπου κι όχι έθνους, σε δωσίλογους και χίτες, με τους οποίους στελέχωσαν κιόλας τον κρατικό μηχανισμό. Προσπάθησαν χρόνια να κάνουν την ελληνική σημαία ένα κουρέλι. Προσπάθησαν να μου τη στερήσουν ως σύμβολο ενός υπέροχου τόπου. Πιστεύουν ότι ανήκει σε ανθρώπους, οι οποίοι δίχως την παραμικρή γνώση ιστορίας, διατυπώνουν ρατσιστικό και εθνικιστικό λόγο, επιτίθενται εναντίον προσφύγων, μαθαίνουν το μίσος στα παιδιά τους και ταυτόχρονα μας μιλούν για τον Όμηρο και την αρχαιότητα. Κάτι δεν έχουν καταλάβει καλά, γιατί έλειπαν από το σχολείο μάλλον, ή ήταν πολύ απασχολημένοι με τον εφηβικό αυνανισμό. Ας διαβάσουν λοιπόν, γιατί τα έχουν κάνει αχταρμά στο κεφάλι τους, με τη βοήθεια της τηλεόρασης, τι σήμαινε ομηρική φιλοξενία. Ο Ξένιος Δίας δεν ήταν επιχείρηση του κυρίου Δένδια. Ας διαβάσουν ποιους προστάτευε. Τι υποχρεώσεις είχες απέναντι στον ξένο; Τις περιπτώσεις που αποτέλεσε ύβρη η μη επίδειξη φιλοξενίας; Δε γίνεται να ζούμε συνέχεια ένα θέατρο του παραλόγου. Υπάρχουν πράγματα τα οποία υπακούουν στην κοινή λογική, τον ορθολογισμό και την επιστήμη, πριν φτάσουμε σε δύσκολες και υποκειμενικές έννοιες, όπως ιδεολογία ή αισθητική. Προϋπόθεση για αυτή την κουβέντα είναι να βουτάμε τη γλώσσα στο μυαλό πριν μιλήσουμε όμως και όχι να επαναλαμβάνουμε δίχως κρίση, ότι βλακεία διαβάσαμε στο kavlotiko.com ή το marmaromenosvasilakis.gr . Όλα αυτά αποτελούν μέρος ενός συνολικού ντόμινο, είναι βαθιά αλληλένδετα και κυρίως απορρέουν από το γεγονός ότι αυτός ο λαός δεν έμαθε ποτέ την πραγματική του ιστορία. Αυτό που μου δίνει ελπίδα είναι ότι είμαστε πια μια ανάσα μακριά, από το να δούμε τη Χρυσή Αυγή πίσω από τα σίδερα. Όσοι αμφέβαλαν και έστω και άθελά τους χλεύασαν τη δίκη, τους ρυθμούς της και συνεπώς ανθρώπους που ανέλαβαν να μας ξελασπώσουν αφιλοκερδώς, ας κάνουν πια ειρήνη με αυτό και ας κρίνουν οι ίδιοι τους εαυτούς τους και το ρόλο που διαδραμάτισαν σε αυτή την ιστορία. Ας ελπίσουμε ότι ποτέ στο μέλλον δε θα έχουμε παρόμοια φαινόμενα και το ίδιο το κράτος και οι μηχανισμοί του θα προσπαθήσουν να απαλλαγούν από τους βαθιά ακροδεξιούς θύλακες, τους οποίους χρόνια αγκαλιάζουν. ► Οι Planet of Zeus έχουν μόλις ανακοινώσει τις πρώτες Ελληνικές ημερομηνίες τους για την ζωντανή παρουσίαση του “Faith in Physics” και είναι οι παρακάτω: • 22/11 - Cine Studio / Ηράκλειο  • 30/11 - Ghetto / Πάτρα • 13/12 - Lab Art / Βόλος • 14/12 - Principal Club Theater / Θεσσαλονίκη • 20/12 & 21/12 - Fuzz Live Music Club / Αθήνα"
efsyn.gr,https://www.efsyn.gr/epistimi/iatrika-themata/186455_facebook-kata-ton-antiemboliaston,ΙΑΤΡΙΚΑ ΘΕΜΑΤΑ,Το Facebook κατά των αντιεμβολιαστών,2019-03-08 10:50, efsyn.gr ,"Εμβολιασμός- (AP Photo/David Goldman) Τα μέσα κοινωνικής δικτύωσης συνέβαλαν καθοριστικά στην εξάπλωση και ισχυροποίηση των αντιεμβολιαστικών απόψεων, δίνοντας βήμα σε ομάδες και πρόσωπα να αναπτύξουν την ρητορική τους ενώπιον εκατομμυρίων χρηστών και βγάζοντας τους αντιεμβολιαστές από το κοινωνικό περιθώριο. Δημόσιες ομάδες με χιλιάδες μέλη στο Facebook έχουν μετατραπεί σε πυρήνες προπαγάνδας και ψευδών ειδήσεων γύρω από το θέμα, στρεφόμενες ενάντια σε όσους προσπαθούν να διαψεύσουν τις απόψεις του. Το Facebook, λοιπόν, αποφάσισε πως θα απενεργοποιεί του λογαριασμούς και θα απορρίπτει τις διαφημίσεις που διακινούν ψευδείς ειδήσεις σχετικά με τον εμβολιασμό. Αντίθετα, θα προωθεί πληροφορίες για την ευαισθητοποίηση των χρηστών και την έγκυρη ενημέρωσή τους. Ακόμη, μέσω των αλγορίθμων στις αναζητήσεις, θα επηρεάσει την ιεράρχηση των αποτελεσμάτων, υποβαθμίζοντας τις σελίδες και τις ομάδες των αντιεμβολιαστών. Η αντιπρόεδρος του Facebook, Μόνικα Μπίκερτ, ανακοίνωσε ότι η ίδια πολιτική θα εφαρμοστεί και στο Instagram (που ανήκει στο Facebook), ενώ το YouTube (που ανήκει στη Google) πρόσφατα ενημέρωσε ότι δεν θα συστήνει πλέον στους χρήστες βίντεο που παραπληροφορούν για τα εμβόλια. Ακόμη,το προηγούμενο διάστημα, η Amazon αφαίρεσε αρκετά αντιεμβολιαστικά βίντεο από την υπηρεσία streaming που διαθέτει. Οι αποφάσεις των εταιρειών επιταχύνθηκαν από τις πιέσεις που άσκησε και το Κογκρέσο των ΗΠΑ. Το αντιεμβολιαστικό κίνημα σε χώρες της Δύσης τείνει να εξελιχθεί σε κίνδυνο για την δημόσια υγεία. Τα κρούσματα της ιλαράς, χαρακτηριστικά, διπλασιάστηκαν στην Ευρώπη το 2018, έναντι του 2017. Τέλος, ο Παγκόσμιος Οργανισμός Υγείας ενέταξε τον αντιεμβολιασμό ανάμεσα στις δέκα πιο σοβαρές απειλές για την παγκόσμια υγεία."
